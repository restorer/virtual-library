<!DOCTYPE html>
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Вершы - Максім Багдановіч</title>
<link rel="stylesheet" type="text/css" href="../book.css" />
<style type="text/css">
.s2 { font-weight:bold; }
.s3 { font-style:italic; }
.s1 { text-align:center; }
</style>
</head>
<body>
<div class="wrapper">
<div class="chapter">
<p>Максім Багдановіч</p>
<p>РАМАНС</p>
<p>Зорка Венера ўзышла над зямлёю, Светлыя згадкі з сабой прывяла… Помніш, калі я спаткаўся з табою, Зорка Венера ўзышла. З гэтай пары я пачаў углядацца Ў неба начное і зорку шукаў. Ціхім каханнем к табе разгарацца З гэтай пары я пачаў. Але расстацца нам час наступае; Пэўна, ўжо доля такая у нас. Моцна кахаў я цябе, дарагая, Але расстацца нам час. Буду ў далёкім краю я нудзіцца, У сэрцы любоў затаіўшы сваю; Кожную ночку на зорку дзівіцца Буду ў далёкім краю. Глянь іншы раз на яе, — у расстанні Там з ёй зліём мы пагляды свае… Каб хоць на міг уваскрэсла каханне, Глянь іншы раз на яе…</p>
<p class="s1">&nbsp;</p>
<p>ПА-НАД БЕЛЫМ ПУХАМ ВІШНЯЎ</p>
<p>Па-над белым пухам вішняў, Быццам сіні аганёк, Б’ецца, ўецца шпаркі, лёгкі Сінякрылы матылёк.</p>
<p>Навакол усё паветра Ў струнах сонца залатых, – Ён дрыжачымі крыламі Звоніць ледзьве чутна ў іх.</p>
<p>І ліецца хваляй песьня, – Ціхі, ясны гімн вясьне. Ці ня сэрца напявае, Навявае яго мне?</p>
<p>Ці ня вецер гэта звонкі Ў тонкіх зёлках шапаціць? Або мо сухі, высокі Ля ракі чарот шуміць?</p>
<p>Не паняць таго ніколі, Не разьведаць, не спазнаць: Не даюць мне думаць зыкі, Што ляцяць, дрыжаць, зьвіняць.</p>
<p>Песьня врецца і ліецца На раздольны, вольны сьвет. Але хто яе пачуе? Можа, толькі сам паэт.</p>
<p>САНЕТ</p>
<p>Паміж пяскоў Эгіпецкай зямлі, Над хвалямі сінеючаго Ніла, Ўжо колькі тысяч год стаіць магіла: Ў гаршчку насеньня жменю там знайшлі.</p>
<p>Хоць зернейкі засохшымі былі, Усё ж такі жыцьцёвая іх сіла Збудзілася і буйна ўскаласіла Парой вясеньняй збожжа на ральлі.</p>
<p>Вось сымбаль твой, забыты краю родны! Зварушаны нарэшце дух народны, Я верую, бясплодна не засьне, А ўперад рынецца, маўляў крыніца, Каторая магутна, гучна мкне, Здалеўшы з глебы на прастор прабіцца.</p>
<p>СЛУЦКІЯ ТКАЛЛІ</p>
<p>Ім не пабачыць роднай хаты, Ня ўчуць ім дзетак галасы. Яны у панскі двор узяты Ткаць залатыя паясы. І цягам доўгія часіны, Аб шчасьці ўжо забыўшы сны, Свае шырокія тканіны На лад пэрсідзкі ткуць яны. А за сьцяной шляхі у поле, Шуміць чарэмха ля вакна, – І думкі мкнуцца мімаволі Туды, дзе расьцьвіла вясна. Там так вясёла і прыгожа: Зіяюць срэбрам ручайкі, І у зялёных хвалях збожжа Закрасавалі васількі. Там шчыры бор шуміць сувора… Ты тчэш, бязвольная рука, Заміж пэрсідзкага узора Цьвяток радзімы васілька.</p>
<p class="s1">&nbsp;</p>
<p>ЖЫВЕШ НЯ ВЕЧНА, ЧАЛАВЕК</p>
<p>Жывеш ня вечна, чалавек, – Перажыві ж у момант век!</p>
<p>Каб хвалявалася жыцьцё, Каб больш разгону ў ім было, Каб цераз край душы чуцьцё Ня раз, ня два пайшло! Жыві і цэльнасьці шукай, Аб шыраце духоўнай дбай.</p>
<p>І ў напружэньні паўнаты Свайго шырокага жыцьця Бяз болю, ціха зойдзеш ты Ў краіну забыцьця.</p>
<p>ЗІМОЙ</p>
<p>Здароў, марозны, звонкі вечар! Здароў, скрыпучы, мяккі снег! Мяцель не вее, сціхнуў вецер, I волен лёгкіх санак бег.</p>
<p>Як мары, белыя бярозы Пад сінявой начной стаяць, У небе зоркі ад марозу Пахаладзеўшыя дрыжаць.</p>
<p>Вільготны месяц стуль на поле Празрысты, светлы стоўп спусціў I рызай срэбнаю раздолле Снягоў сінеючых пакрыў.</p>
<p>Ўзрывайце ж іх санямі, коні! Звіні, вясёлых бомаў медзь! Вакол лятуць бары і гоні, Ў грудзях пачала кроў кіпець.</p>
<p>ЛЕТАПІСЕЦ</p>
<p>Душой стаміўшыся ў жыцьцёвых цяжкіх бурах, Свой век канчаю я ў манастырскіх мурах І пільна летапіс другі ўжо год пішу: Старанна літары малыя вываджу І сьпісваю усё ад слова і да слова З даўнейшых граматак пра долю Магілёва. І добрыя яго, і кепскія дзяла Апавядаю тут. Так рупная пчала Умее ў соты мёд сабраць і з горкіх кветак, І бачанаму мной – я годны веры сьведак. Хай тыя ведаюць, што зьявяцца па нас, Ўсю праўду пра жыцьцё у наш і пройшлы час, Пра войтаў, лаўнікаў, і райцаў, і паспольства, Пра розных каралёў, і бітвы, і пасольсва, Што тут чынілася у даўнія гады, Што думалі, чаго жадалі мы тады, За што змагаліся, як баранілі веру, – Хай зьведаюць усё патомкі праз паперу! Яно забудзецца, умрэ, з вадой сплыве, – І вось у спомінах устане, ажыве, Калі знайдуць маё няхітрае пісаньне Пра гэтае жыцьцё, надзеі, справаваньне… Так мора – ў Гданску я чуваў – прымчыць вадой Бутэльку к берагу, аблітую смалой, Ўсю ў дробных ракаўках і ў ціне. Не замала Яна была ў вадзе і шмат чаго спаткала. Рыбалкі вылавяць бутэльку, разаб’юць I, як трапляецца, быць мо у ёй знайдуць Ліста. За звычаю марскога гэтак весьці Нам, утапаючы, шлюць людзі. Ў моры дзесьці Загінулі яны, і, можа, соткі год З тых часоў працяклі, і згінуў іх народ, І ўсё зьмянілася, і ўжо пра іх забылі. Вы, літары, цяпер нанова ўсё збудзілі! І людзі зьведаюць аб прадзедах сваіх, Аб горы, радасьцях і аб прыгодах іх, Каму маліліся, чаго яны шукалі, Дзе на глыбокім дне іх крыюць мора хвалі.</p>
<p class="s1">&nbsp;</p>
<p>МАЛАДЫЯ ГАДЫ</p>
<p>Маладыя гады, Маладыя жаданні! Ні жуды, ні нуды, Толькі шчасьце каханьня!</p>
<p>Помніш толькі красу, Мілы тварык дзявочы, Залатую касу, Сіняватыя вочы!</p>
<p>Цёмны сад-вінаград, Цьвет бяленькі вішнёвы, — І агністы пагляд, І гарачыя словы!</p>
<p>Будзь жа, век малады, Поўны сьветлымі днямі! Пралятайце, гады, Залатымі агнямі!</p>
<p class="s1">&nbsp;</p>
<p>ВЕРШЫ 1908-1909 ГАДОЎ</p>
<p>НА ЧУЖЫНЕ</p>
<p>Вакол мяне кветкі прыгожа красуюць. Маркотна між іх я хаджу адзінок, Аж бачу - мне сіняй галоўкай ківае Наш родны, забыты ў цяні васілёк. «Здароў будзь, зямляча!» Чуць бачны ў даліне, Панура, нявесела шэпча ён мне: «Ўспамянем, мой дружа, ў багатай чужыне Аб беднай, далёкай сваёй старане».</p>
</div>
<div class="chapter">
<h2 class="s2">1908</h2>
<p>МАЕ ПЕСНІ І</p>
<p>Калі смутак моцна дзьме душу маю І шкада мне дзён загубленых сваіх, - Я паціху песні сумныя пяю, Ўсю жуду сваю выкладываю ў іх. Ціха песня разліваецца, звініць, Вымаўляе, як я моладасць згубіў, Як дагэтуль не патрапіў палюбіць І саўсім, бадай, праўдзіва шчэ не жыў.</p>
<p>ІІ</p>
<p>А як родную згадаю старану, Як згадаю яе буднасць і нуду, - Сэрца сціснецца, і я пяяць пачну, - Мо душу хоць трохі гэтым адвяду. Грозна песня разліваецца, грыміць, Долю горкую, мужыцкую кляне, Бо нявідзімы ланцуг на іх вісіць, Бо ім цяжка жыць у роднай старане.</p>
</div>
<div class="chapter">
<h2 class="s2">1908</h2>
<p>НОЧ</p>
<p>Ціха ўсё было на небе, зямлі і на сэрцы… Ноч цемнатою навокала ўсё пакрывала, Ясныя зоркі блішчалі, і месяц ўжо выплыў, Неба, і лес, і палі серабром аблівая. Ўсё ўжо уснула, і толькі бярозы шапталісь, Толькі асіны шумелі, і толькі калоссі, Ў полі шырокім качаясь, зямлю цалавалі. Ціха ўсё было на небе, зямлі і на сэрцы.</p>
</div>
<div class="chapter">
<h2 class="s2">1908</h2>
<p>НАД МАГІЛАЙ</p>
<p>Каля шляху ў чыстым полі</p>
<p>Магіла стаіць; Кругом круціць завіруха,</p>
<p>Гуляе, шуміць. На магіле адзінока</p>
<p>Каліна расце; Яе вецер абвявае,</p>
<p>Мяцеліца гне І навокала магілы</p>
<p>Спявае-гудзіць Пра таго, хто ў чыстым полі</p>
<p>Пахаваны спіць…</p>
<p>[1908]</p>
<p class="s1">&nbsp;</p>
<p>ПРЫЙДЗЕ ВЯСНА</p>
<p>Холадна. Вецер па полі гуляе, Вые, як звер, Снег узрывае, нуду наганяе, - Кепска цяпер! Але мне сэрца пяе: не нудзіся! Прыйдзе вясна! Гукне: «Прачніся, зямля! прабудзіся З цяжкага сна!» Сонца прагляне, зазелянее Траўка ў лугу, Гукне вясна і, як ветрам, развее Гора-нуду!</p>
</div>
<div class="chapter">
<h2 class="s2">1908</h2>
<p>З ЦЫКЛА «ЭРАС» І</p>
<p>У космас схаваліся кветы</p>
<p>чырвоныя, Кветы чырвоныя, Неапылёныя.</p>
<p>Хцівасць жадання іх томіць</p>
<p>таёмная, Томіць таёмная, Сіла няскромная.</p>
<p>Але дарэмна ў іх сокі б’юць</p>
<p>шпаркія, Сокі б’юць шпаркія, Свежыя, яркія.</p>
<p>Звянуць яны, тыя кветы</p>
<p>чырвоныя, Кветы чырвоныя Неапылёнымі.</p>
<p>ІІ</p>
<p>Зірнуў, як між валос, між хмар калматых, цёмных</p>
<p>Чырвоны маладзік І ўраз згадаў мне рад уздыхаў прыглушоных,</p>
<p>І мук любоўных крык, І цела гібкага шалёнасць, ізвіванне,</p>
<p>І п’яны, душны пах…</p>
<p>… … … … … … … … … … … . .</p>
<p>Ў грудзях сціскаецца гарачае дыханне,</p>
<p>Кроў хваляй б’е ў нагах.</p>
<p>[1908-1909]</p>
<p class="s1">&nbsp;</p>
<p>*</p>
<p class="s1">&nbsp;</p>
<p>Хмурыя, цёмныя гудзяць і шэпчуць елі. Бор чырванее на яснай зары. Грудзь вольна дыша, кроў калышацца ў целе, - Ціха цалую мяккі мох на кары.</p>
<p>Сэрца гарачае да ствала прыжымаю, Ясныя слёзы на смалу ціха лью, Ў неба сінеючыя вочы падымаю, - Дзіўнае нешта грудзь калыша маю.</p>
<p>Даўней цураўся я вас, сосны, елкі, У месцы пыльным і душным праклятым жыццё прайшло, А цяпер бачу я зялёныя іголкі, Чую, як глуха стучыць дзяцел у дупло.</p>
<p>А цяпер бачу - неба борзда дагарае, Сам у гэтым свеце ледзьве-ледзьве гарыш; Ноч ідзе: месяц тонкі, белы выплывае Там, дзе падняла ель зялёны свой крыж.</p>
<p>[1908-1909]</p>
<p class="s1">&nbsp;</p>
<p>*</p>
<p class="s1">&nbsp;</p>
<p>Я, бальны, бесскрыдлаты паэт, Помню, раз пазабыў сваё гора, - Гэта чуда зрабіў Ваш прывет. Я - бальны, бесскрыдлаты паэт! Мо жыцця майго верш ужо спет, - Дык няхай Вам хоць песня гавора, Як бальны, бесскрыдлаты паэт На гадзіну забыў сваё гора.</p>
</div>
<div class="chapter">
<h2 class="s2">1909</h2>
<p>З ЦЫКЛА «ЛЯСУН»</p>
<p>Прывольная, цёмная пушча: Вялізныя ліпы, дубы, Асінніка, ельніка гушча, Між хвоі апаўшай - грыбы.</p>
<p>Ўсё дзіка, пустынна імшыцца, Агністая спека стаіць. На моху між спелай брусніцы Лясун адзінокі ляжыць.</p>
<p>Каравая моршчыцца скура, Аброс цёмным мохам, як пень, Трасе галавою панура, Бакі выгравае ўвесь дзень.</p>
<p>Гляджу на яго я уныла, - На сэрцы і жаль, і жуда: Ўсё знікла - і ўдаласць, і сіла! Прапала, як дым, як вада!</p>
<p>[1909]</p>
<p class="s1">&nbsp;</p>
<p>ХРЭСЬБІНЫ ЛЕСУНА</p>
<p>Бор шумеў, навяваў зводны сон, А ў ім ціха гул раздаваўся, - Гэта ў небе лясун калыхаўся На вяршынах вялізных сасон. Яму месяц маркотны свяціў, Падымалі крыжы ў неба елі, - І ў сіняй нябеснай купелі Душу дзікую ён ахрысціў.</p>
<p>[1909]</p>
<p class="s1">&nbsp;</p>
<p>З ПЕСНЯЎ БЕЛАРУСКАГА МУЖЫКА І</p>
<p>Гнусь, працую, пакуль не парвецца Мне жыццё, як сагніўшая ніць; А каб ведаў, што столькі пральецца Майго поту, не стаў бы і жыць.</p>
<p>Адтаптаў сотні вёрст пехатом я, Будаваў я дарогі, масты; Ліўся пот мой, як рэзаў на ком’я Плугам глебы сухія пласты.</p>
<p>Працаваў пад пяском, пад дрыгвою І не мала там выцерпеў мук, І не прыдзецца мне пад зямлёю Гэтых чорных саромецца рук.</p>
<p>А канаць ужо час: пот і слёзы Мне жыццё, нібы мышы, грызуць; Гора гне, як мяцеліца лозы, Цэлы век не дае мне дыхнуць.</p>
<p>Шчасце ж гляне і ў даль пранясецца, І магу я аб ім толькі сніць… Дык няхай жа, няхай сабе рвецца Мне жыццё, як сагніўшая ніць.</p>
<p>ІІ</p>
<p>Я хлеба ў багатых прасіў і маліў, - Яны ж мне каменні давалі; І тыя каменні між імі і мной Сцяною вялізнаю ўсталі.</p>
<p>Яна усё вышай і вышай расце І шмат каго дужа лякае. Што ж будзе, як дрогне, як рухне яна? Каго пад сабой пахавае?</p>
<p>[1909]</p>
<p class="s1">&nbsp;</p>
<p>АСЕННЯЙ НОЧАЙ</p>
<p>Чарнеецца сажаю вечар. Дождж б’ецца аб хвалі ракі; Гуляе, гудзе над ёй вецер, Заводзіць, што ў полі ваўкі.</p>
<p>Спакойна мне тут пад вадою: Залёг я ля млына на дне; Апруся на кола рукою, - Млын казку старую пачне.</p>
<p>Кругі завіруюцца жорнаў, Трасецца хадырна сцяна; А думы - як колас без зёрнаў, - Усё мяне цягне да сна.</p>
<p>Бяспамятна колы піхаю, Хілюся да дна галавой - І ўжо я драмлю, засыпаю Пад шум непагоды глухой.</p>
</div>
<div class="chapter">
<h2 class="s2">1909</h2>
<p>ПУГАЧ</p>
<p>Загарэлісь кроўю вочы. Вось нясецца З цёмнай елкі гук нуды і смеха, І далёка голас аддаецца - Пракацілася па лесе рэха.</p>
<p>І, лякаючысь, канца чакаеш ночы. Ўсё здаецца: ўстаў лясун вялікі - Чырванеюць, адбіваюць кроўю вочы, Не змаўкае смех глухі і дзікі.</p>
<p>[1909]</p>
<p class="s1">&nbsp;</p>
<p>«НАШАЙ НІВЕ»</p>
<p>Віншую ад душы, панове, З трохлеццем вашае дзіця - Газету ў беларускай мове. Віншую ад душы, панове, Яе, і ў простым, шчырым слове Жадаю доўгага жыцця. Віншую ад душы, панове, З трохлеццем вашае дзіця.</p>
<p>[1909]</p>
<p class="s1">&nbsp;</p>
<p>ЦЕМЕНЬ (Ахвярую М.А.Кіц-най)</p>
<p>Я сяджу без агню. Я стаміўся, прамок! Над зямлёю - імгла, у душы маёй змрок. О, як пуста у ёй! О, як холадна жыць! Але вось цераз цемень маланка блішчыць, Асвячае мне вобраз Хрыста… яго крыж… Ажываеш, здаецца, душою гарыш. Але толькі чаму ж так малы гэты час?! Зноў навокал цемень. Свет зірнуў і пагас. Не глядзіць на мяне ясны вобраз Хрыста. Над зямлёю імгла, у душы пустата.</p>
<p>[1909]</p>
<p class="s1">&nbsp;</p>
<p>ЛЯСУН</p>
<p>Сосны, елі, хвоя, хвошчы,</p>
<p>Цёмны мох. Чую я - лясун касматы</p>
<p>Тут залёг. Паваліўся ён на хвою,</p>
<p>На кару, І усім калышэць, дзвіжэць</p>
<p>У бару.</p>
</div>
<div class="chapter">
<h2 class="s2">1909</h2>
<p>СТАРАСЦЬ</p>
<p>Палаюць асіны, каліны, Чырвоныя сыплюць лісты І вязкай жаўцеючай гліны Цяжолыя крыюць пласты.</p>
<p>Брыдзець, пахіліўшысь панура, Лясун на раздоллі дарог. Абшарпана старая скура, Зламаўся аб дзерава рог.</p>
<p>Дарога ўся ў лужах. Размыта Дажджом праліўным каляя. Гразь чаўкаець жадна капыта, Шуршыць, упаўзая, змяя.</p>
<p>Касматая шэрсць перамокла, Стаміўся ён, стары, прадрог; Лёд тонкі і востры, як сцёкла, Капыта царапаець ног.</p>
<p>Спяшыць ён дайсці да трасіны: Там - мяккія, цёплыя мхі, А тут толькі плачуць асіны Ды б’юцца галіны альхі.</p>
</div>
<div class="chapter">
<h2 class="s2">1909</h2>
<p>ПАДВЕЙ</p>
<p>Разгулялася вясёлая мяцель, Прабудзіўся, ў поле кінуўся Падвей. Ў галаву яму ударыў снежны хмель, - І не змог ён бурнай радасці сваей.</p>
<p>Пляша, скача. Снег зрываецца, ляціць. Веюць ў полі снегавыя рукава, А Падвей нясецца, кружыцца, гудзіць, Запявае, удалая галава!</p>
<p>Рвецца белы, рвецца, трэплецца насоў, Разляцелісь яго кудры-валасы, З трэскам падаюць галіны ад кустоў, Енчаць, плачуць на раздоллі галасы.</p>
<p>Доўга, доўга будзе цешыцца Падвей! Калі ж зваліць хмель ў пуховую пасцель, - Белы снег яго хавае між палей, Замяцець, уложыць буйная мяцель.</p>
</div>
<div class="chapter">
<h2 class="s2">1909</h2>
<p>*</p>
<p class="s1">&nbsp;</p>
<p>Дождж у полі і холад… Імгла… Дзесь у вёсцы міргаюць агні. Там, злякаўшысь, схавалась, лягла Доля горкая ў чорным цяні.</p>
<p>І пад цёмнымі скрыдламі ночы Не убачаць цяпер яе вочы.</p>
<p>Толькі вецер асенні, начны Ў полі сумна гудзіць і пяе Аб радзімай старонцы глухой Ды аб долі няшчаснай яе.</p>
<p>Цісне сэрца мне песня начная… Хай жа голасна вецер спявае,</p>
<p>Хай пяе ён у роднай зямлі, Каб у сэрцах нам сорам збудзіць, Каб змагацца з няпраўдай ішлі, Ў чыім сэрцы сумленне не спіць.</p>
<p>Долю чорную ноч не схавае, Калі выльецца песня жывая!</p>
<p>[1909]</p>
<p class="s1">&nbsp;</p>
<p>*</p>
<p class="s1">&nbsp;</p>
<p>Ты ночкаю каляднай варажыла І ў воду воск напоўправідны ліла, Цікавячы, што выхадзіла мне: Курганчык… белы крыжык… так, магіла! У гэты рок я буду ўжо ў труне.</p>
<p>І, броўкі хмурачы, са дна ўзяла Ты белы воск, яго сціскала, мяла І, смеючысь, сказала: «Дзе твой кон? Дык чым бы моц яго нас ні спаткала - Ў маіх руках, як воск, падасца ён».</p>
<p>[1909]</p></div>
</div>
</body>
</html>
