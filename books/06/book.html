<!DOCTYPE html>
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Хрыстос прызямліўся ў Гародні - Уладзімір Караткевіч</title>
<link rel="stylesheet" type="text/css" href="../book.css" />
<style type="text/css">
.s2 { font-weight:bolder; }
.s1 { font-style:normal;font-weight:bold;text-align:left; }
.s3 { font-style:italic;font-weight:bold;text-align:left; }
.s4 { font-style:italic; }
.s5 { text-indent:2em; }
</style>
</head>
<body>
<div class="wrapper">
<div class="chapter">
<h1 class="s1">Караткевіч Уладзімір<br /><br />Хрыстос прызямліўся ў Гародні</h1>
<div class="s5"><b class="s2">(Евангелле ад Іуды)</b></div>
<p style="margin:0pt;">&nbsp;</p>
<h5 class="s3">РАМАН</h5>
<p style="margin:0pt;">&nbsp;</p>
<div class="s5">ДВУХ СВЕДКАЎ СЛОВА</div>
<p style="margin:0pt;">&nbsp;</p>
<div class="s5">…і на пачатку панавання таго Жыкгімонта Першога быў нейкій… который з лёгкості якой умысліў або рачэй з роспачы імя із зверхность Хрыста господа собе прыпісаў і прівлашчаў.</div>
<div class="s5"><i class="s4">«Кроніка Белай Русі…» каноніка жмойскага Мацея Стрыкоўскага</i></div>
<p style="margin:0pt;">&nbsp;</p>
<div class="s5"><i class="s4">Будучы на схіле дзён, рыхтуючыся да агульнай чашы чалавечай — яе ж ніхто не праміне, — ведаючы, што за крэсам не сустрэнемся зноў, бо веры мы рознай, а магчыма, і за крэсам ляжыць «можа быць» ці ўвогуле «нішто», вырашылі мы, адзін пісьменны, а другі памятлівы, распавясці вам, людзі, аб Юрасю Братчыку, якога царква назвала «лжэ-Хрыстом».</i></div>
<div class="s5"><i class="s4">Ілжа і мана! Многіх яны так білі каменнямі, а потым кананізавалі. Гэтага — наўрад. Абылгалі і забылі пісьменныя, абылгалі багатыя, абылгалі кніжнікі прадажныя імя яго. І запісалі аб ім толькі Мацей Стрыкоўскі, ды Квангін Алесь-летапісец, ды Варлам Аршанскі, ды Збароўская пісцовая кніга, ды Андронік, Лагафіл па прозвішчы, з Буйнічаў Магілёўскіх.</i></div>
<div class="s5"><i class="s4">Але першыя два, кнігі свае ратуючы, дзеля страху іудзейска, аб Гародні нібы і не помняць; рабунак Цудатворнай з Вільні ў Частагоў адносяць; злодзеем адным яго робяць, жартам шалберскім* усё паказваюць, гішторыяй круцельскай. А астатнія, калі і гавораць аб бунце і вялікай гародзенскай разні, то, ведаючы мала, радкамі двума, ад адной літары чырвонай да другой: «Хрыстос той рачоны горад узяў і людзей пабіў, але потым…» І, яшчэ словы два сказаўшы, гавораць потым, як карова ў ратмана** на лёдзе нагу зламала і што сена дужа ў гэтым годзе дарагое было. Патрэбнае хіба свінням непатрэбным сена?!</i></div>
<div class="s5">* Махлярскім. (Тут і далей заўвагі аўтара.)</div>
<div class="s5">** Радца.</div>
<div class="s5"><i class="s4">Як збіраюцца прылічваць кагосьці да ліку святых — спамінаюць, ці стварыў ён да скону хаця бы два цуды. І «адвакат д'ябла»* тыя цуды пытае сумненнем, спрабуе давесці, што былі гэта не цуды, а якіясь чары і гуслі і блуд лотраўскі**, і доказаў патрабуе, што дзівы гэтыя былі.</i></div>
<div class="s5">* Удзельнік абраду кананізацыі.</div>
<div class="s5">** Круцельскі.</div>
<div class="s5"><i class="s4">У яго, у Юрася Братчыка, цудаў было больш. І галоўнае цуда — мёртвыя ўсталі, калі прыйшоў ён.</i></div>
<div class="s5"><i class="s4">І таму аблудам гэтым, чарнакніжнікам, давялося б вырашаць і выракаць пытанне аб другім прышэсці сына Божага на зямлю, а гэта цяжэй, чым кілка там дурняў у святыя запісаць.</i></div>
<div class="s5"><i class="s4">Маўчаць яны. Маўчаць і кнігачэі. Хто ведае — той сказаць не можа ці не хоча. Хто можа сказаць — той не ведае.</i></div>
<div class="s5"><i class="s4">А мы можам. Мы ведаем. Мы хадзілі з ім. І старыя мы ўжо. Няма чаго нам, як кату ля гарачага сала, хадзіць. І сала нам непатрэбнае, і лазіна нястрашная. Дый раней мы пісалі. Толькі тое рукапісанне знікла, пакралі яго.</i></div>
<div class="s5"><i class="s4">І мы б з адвакатам д'ябла згодныя былі. Не было цудаў. І былі цуды. І не быў ён Бог, а быў чалавек. Але для нас, чалавекаў, нават для тых, што ведалі яго, быў ён — Бог.</i></div>
<div class="s5"><i class="s4">І замыслілі мы пакінуць праўду. Можа, яна дойдзе, калі пачнуць кананізаваць не ў святыя, а ў Людзі. То й хай будзе праўда.</i></div>
<div class="s5"><i class="s4">Аман!</i></div>
</div>
<div class="chapter">
<h1 class="s1">РАЗДЗЕЛ І ПАДЗЕННЕ АГНЯВОГА ЗМІЯ</h1>
<div class="s5">Раздзерлася напалам неба, і ў агні з'явіўся Ён. І быў Ён выглядам чалавек, і ўвесь у агні, і такі непадобны да нас, што мы ў жаху ўцяклі.</div>
<div class="s5"><i class="s4">«Легенда Карычных астравоў»</i></div>
<p style="margin:0pt;">&nbsp;</p>
<div class="s5">Будуць вялікія землятрусы па месцах, і глады, і пошасці, і жахлівыя з'явы, і вялікія знакі з неба.</div>
<div class="s5"><i class="s4">Лука,гл.21, ст.11</i></div>
<p style="margin:0pt;">&nbsp;</p>
<div class="s5">«…Год той быў страшны год. І дурному было ясна, што абяцае ён сатанінскія вялікія беды. Па ўсёй зямлі беларускай чынілася такое, чаго ні раней, ні потым не бачылі нават відалыя людзі.</div>
<div class="s5">З самага пачатку года і кожны вечар заранкі былі чырвоныя, як кроў, а ветру наступнага дня не было. І высокія аблокі ўначы свяціліся срэбрам, і слупы агнявыя ўзімку гулялі ў небе, нібы гэта ў самаедскіх праклятых землях, а не ў нас. Хто хадзіў з таварамі ў Любку*, Брэмен ці Рыгу, а адтуль морам на Стыкольню**, Хрысціянію, ангельскія землі і на поўдзень ад іх, як то ў заводзе было, казалі: коннік на «маці мора»*** скача як шалёны і дзідай сваёй паказвае авама і сема, туды і сюды, на захад і на поўдзень і на ўсход, абы толькі не на Зорны Кол****, як то належыць.</div>
<div class="s5"><i class="s4">* Любек.</i></div>
<div class="s5"><i class="s4">** Стакгольм.</i></div>
<div class="s5">*** Компас.</div>
<div class="s5"><i class="s4">**** Палярная зорка.</i></div>
<div class="s5">Паразбівалася ў той год караблёў — Божа ты мой! Як ніколі датуль.</div>
<div class="s5">І ад жаху, а можа, і па волі Божай, які ўсё гэта наслаў, людзі ў той год нядужалі. Нат не піўшы, уставалі ўранні з галавою, як кадоўбец, з рукамі, нібы бяскостнымі. І пацелі ўначы, і ў грудзях іхніх ціснула і раўло, а ў некаторых валасы лезлі. І надзіва мала ў той год нарадзілася дзяцей, можа, таму, што быў голад і пошасць, а можа, па волі Божай, каб не пакутавалі бязвінныя.</div>
<div class="s5">Не толькі людзям, а і звярам, і гадам, і пачварам падводным даводзілася ў той год цяжка. Якраз тады выдахлі ў Сенненскіх азёрах цмокі, пра якіх пісаў яшчэ прападобны Амбражэй Куцеянскі; якіх цмокаў ён калісьці закляў і загнаў у возера, каб не палохалі людзей. Вальнадумцы і ерэтыкі казалі, што ўсё гэта байкі, бо ніхто тых цмокаў, акрамя п'янюг начных, не бачыў. Што ж, і п'янюгам трэба верыць. Які гэта цвярозы богабаязны чалавек палезе ўначы на лясное возера з дрэннаю славай?!</div>
<div class="s5">І яшчэ казалі вальнадумцы, што каб цмокі былі — яны б народ хапалі, лапалі. І гэта ерась! Па-першае, прападобны Амбражэй тых цмокаў закляў, а па-другое, забылі яны, што ніколі ў тыя часы не аддавала Лепельскае возера трупаў.</div>
<div class="s5">А ў той год і вальнадумцы ахнулі. Праўду казаў прападобны. За адну ноч на водмелях тых яшчураў, тых цмокаў знайшлі сорак, ды палова таго хісталася на фалях, як плаваючыя выспы. Ды другой раніцай знайшлі яшчэ трохі менш паловы таго, што выдахла ў першую ноч.</div>
<div class="s5">А яшчэ праз ноч усплыў самы вялікі. Адзін.</div>
<div class="s5">Смаллянскі лекар з тамтэйшага замка літасцівай нашае каралевы Боны, дачуўшыся, паскакаў на тое возера, каб таго дзікага і страхавобразнага звера ўбачыць. Мала яму было, архінявернаму схізмату, што гаспадыня ягоная ледзь яго ўратавала ад вогнішча, бо ён трупы выкопваў і трыбушыў іх так, што і Пётр-апостал іх потым не пазнаў бы. І, магчыма, шмат людзей такім чынам у рай не трапілі. Мала, відаць, калі ўсё ж паехаў і, нягледзячы на страшэнны смурод, звяроў-цмокаў тых агледзеў ды запісаў, цешачы марную і бескарысную сваю цікаўнасць.</div>
<div class="s5">Бо гэта толькі таму і трэба было, каб ведалі ўсе, якіх цмокаў закляў прападобны Амбражэй. І калі хто хоча ведаць, я к і х, тым я, на хвілінку ў лекарскія запісы заглянуўшы, цмока таго апішу, каб ведалі веліч нашай мудрай царквы, хай вечна будзе з ёю Пан Бог.</div>
<div class="s5">Выглядам той цмок быў, як звер фока*, такі самы льсняны, у складках, толькі без поўсці. І шэры, як фока. Але даўжэйшы за яго куды. Бо даўжыні ў ім было сем з паловай лагожаскіх** сажняў, а калі пацікавіцца немец, то восем і адна пятая фадэна, а калі, можа, ангелец, то сорак дзевяць футаў і яшчэ дваццаць два дзюймы.</div>
<div class="s5">*<i class="s4">Цюлень.</i></div>
<div class="s5"><i class="s4">** Лагойскіх.</i></div>
<div class="s5">Тулава мелі тыя цмокі шырокае і трохі пляскатае, і мелі яны плаўнікі — не такія, як у рыбы, а такія таксама, як у фокі, таўстамясыя, шырокія, але не дужа доўгія. Шыю мелі, па тулаву, дык тонкую і надта доўгую. А на шыі сядзела галава, адначасова падобная і на галаву змяі і на галаву лані.</div>
<div class="s5">І, дальбог, смяялася тая галава. Мо проста зубы скаліла, а мо — з нашых бедаў. І зубы былі велічынёй з конскія, але вострыя, і многа іх было на такую галаву аж данельга.</div>
<div class="s5">Вочы вялізныя, як сподкі, каламутна-сінія ў зелень, ашклянелыя. І страшна было глядзець у тыя вочы, і мурашкі па спіне, нібы Евінага змія ўбачыў, і непамысна неяк, і нібы ў чымсьці вінаваты.</div>
<div class="s5">Л е к а р у, вядома, страшна было глядзець. Бо я, Андронік Лагафіл, што выпадкова тады перабываў у Смаллянах, ля возера таго не быў, Лекару можна, а ў мяне такога абаронцы, як у яго, няма. Дый не цікавіў мяне пракляты звер. Я ў веры цвёрды і цікаўнасці лішняй выракаюся. Няўхвальная яна дзеля хрысціяніна, цікаўнасць.</div>
<div class="s5">Потым толькі зведалі мы, з чаго смяяўся дохлы звер. Тады, калі рачоны Хрыстос у Гародню зайшоў і людзей пабіў, і ксяндзоў* з магнатамі пабіў. А з'явіўся ён за грахі каталіцкіх** сыраядцаў і асабліва за грахі кардынала Лотра***.</div>
<div class="s5"><i class="s4">* Праўлена кімсьці: «папоў».</i></div>
<div class="s5"><i class="s4">** Праўлена кімсьці: «праваслаўных».</i></div>
<div class="s5"><i class="s4">*** Праўлена кімсьці: «мітрапаліта Балвановіча».</i></div>
<div class="s5">Вялізнае ляжала на беразе і смярдзела, што, д'ябал яго ведае, з якіх дапатопных часоў прыйшло і вось, па невядомай прычыне, здохла. Можа, таму, што з'явіўся чалавек… Але гэта мудрагельствы пачаліся ўжо. А хрысціянін мудрагеліць не павінен, каб не падупала вера. І так заняпала яна ў апошнія нашы часы.</div>
<div class="s5">І было ў вачах ашклянелых, ва ўсім здыханні пачвары гэтай і ў смуродзе нейкае прароцтва. Але якое — слабым мазгам чалавечым дагэтуль не ўдалося зразумець.</div>
<div class="s5">…І яшчэ было ў той год страшнае і незразумелае. Толькі ўжо не на зямлі, а на небе. Узнікалі недзе далёка азёры і акіяны, і замкі плылі ў аблоках, і невядомыя ля іх дрэвы і чароды, што пасвяцца.</div>
<div class="s5">Плылі ў небе караблі пад крывавымі ветразямі.</div>
<div class="s5">І ўставалі ў небе гарады так буйна, што жыхароў можна было пазнаць у твар, і адзін пазнаў у гэтым д'ябальскім горадзе сябра, а за гэта яго звалаклі ў гарадскую цямніцу. Таму што, калі ў цябе ўжо сябры ў такіх гарадах жывуць — ясна, што ты за птушка.</div>
<div class="s5">А то было яшчэ тады ў Мсціслаўлі. Выйшаў толькі дзень назад з горада шляхецкі полк на мяжу. І вось убачылі гэты полк жыхары. Ідзе па небе. А праз некалькі дзён выразалі і выбілі гэты полк да апошняга чалавека. Ішлі Маскву біць, а замест гэтага Масква іх пабіла. Ішлі па небе, куды праз некалькі дзён і адправіліся. Гэта, значыцца, Бог знак падаў.</div>
<div class="s5">А з Менска ў той самы час убачылі ў небе два легіёны, якія, схапіўшыся, біліся так, што ясна было: мала хто застанецца жывы. Можна было разгледзець дым, шаблі, коней, што гігаталі без гуку, і каноны*. О гора вялікае! О ярасць чалавечая!</div>
<div class="s5"><i class="s4">* Гарматы.</i></div>
<div class="s5">А потым выявілася: бачылі сечу нашых з татарамі, тымі, якіх яшчэ князь Васіль Трэці на нас навёў. А біліся за Мазырам. А датуль ад Менска амаль сто шэсцьдзесят дзве менскіх вярсты*, як птушцы ляцець.</div>
<div class="s5"><i class="s4">* Каля двухсот сямідзесяці кіламетраў.</i></div>
<div class="s5">І ад жаху, голаду, сечаў і знакаў нябесных зразумела было: наступаюць апошнія часіны, смерць лютая людству і выміранне. Тыя часіны, калі, можа, не толькі на развод людзей не застанецца, але і аднаго, каб плакаць над трупамі. Тыя, калі застаецца толькі і спадзявацца, што на вышэйшы розум.</div>
<div class="s5">Думаю — байкі гэта. Ніхто нічога не ведае. І не ён гэта, пэўна, прыходзіў. Але тое, што на небе рабілася і што зрабілася ў тую ноч — гэта праўда, гэта многія бачылі. І таму паверылі лёгка. А можа, і не таму, а проста роспач.</div>
<div class="s5">…Вясною той, уначы, — а бачылі тое жыхары з Міра, з Нясвіжа, і Слуцака, і Слоніма, усіх тых мясцін і весяў, — з шыпам і свістам прамчаў па небе агнявы змій з доўгім зыркім хвастом.</div>
<div class="s5">Бліжэй за ўсё бачылі яго мужыкі вёскі Ванячэ, што пад Мірам. Праляцела зверху, і ўніз, і наўскос і чабарохнулася за акаёмам. Здрыганулася зямля, шуганула нешта нейкае агнём, а потым даляцеў глухі ўдар.</div>
<div class="s5">Раніцай найбольш смелыя пайшлі ў той бок. Убачылі вялізную яму — шэсць, калі не больш, хат улезе — з бакамі аплаўленымі, нешта бліскучае на дне і размеценую вакол, цёплую, як печка, зямлю.</div>
<div class="s5">Яму тую, разам з усім, потым мірскі каплан загадаў, не гледзячы і не капаючыся, зямлёю засыпаць — каб спакусы не было і каб не дакранацца да рэчаў змеевых. Бо ўсім вядома, ч ы ё й зброяю быў змій. Але гэта потым, на другі дзень.</div>
<div class="s5">І тады ўбачылі мужыкі пад хмызам, у тумане, чалавека, які ляжаў, шырока раскінуўшы рукі, ніцма, як зрынуты, як ляжаў сатана, калі Пан Бог звергнуў яго з нябёс.</div>
<div class="s5">Ляжаў ён нерухома. Потым крыкі леляка ці то абудзілі яго, ці то варацілі да прытомнасці. І ён абапёрся на рукі, а потым павольна ўстаў і ўзняў з зямлі плашч. І тады ўсе ўбачылі, што ён у вопратцы шкаляра, і тады гукнулі і падышлі, а датуль баяліся.</div>
<div class="s5">Спыталі, чаму ён тут, а ён сказаў, што ён вандроўны шкаляр і заблукаў і добра бачыў, як падае г э т а з неба… І далёка ад яго; але як ён і надалей блукаў, то выпадкова выйшаў на гэта самае месца і тут убачыў, што зямля гарачая. А паколькі крэсіва ён згубіў, а сам дужа намерзся, то лёг на гарачую зямлю і праспаў, як на ляжанцы. А калі ў яго спыталі, а чаго гэта ў яго лоб разбіты, ён сказаў, што ўчора, дарогаю, пабіўся з вандроўным манахам у карчме.</div>
<div class="s5">І тады ў яго спыталі, як гэта ён не баяўся так блізка ад д'яблавага месца спаць. А ён сказаў, што ніякіх д'яблаў на свеце ён не баіцца і з ахвотаю бы на гэты выгляд паглядзеў ці нават выспаўся на адной печцы — бо яму гэта малаважна.</div>
<div class="s5">Быў ён не такі ўжо і малады, год трыццаць пяць, але дужа моцны і на галаву вышэй за ўсіх. Твар нейкі не такі і, як тыя людзі мне казалі, смешнаваты, бровы густыя і доўгія, зубы надзіва белыя. Ля пояса ў яго вісеў корд* у бліскучых піхвах. Бліскучых, але танных, бо гэта не было срэбра.</div>
<div class="s5"><i class="s4">* Кароткі меч.</i></div>
<div class="s5">І мужыкі тыя пусцілі яго ісці сваёй дарогай, а самі пайшлі да каплана, і шкаляр пайшоў.</div>
<div class="s5">Хлор Мамантовіч, шляхцюк, потым казаў мне, што гэта ён першы аб усім здагадаўся. Бо, вяртаючыся з горада ў засценак і сустрэўшы г э т а г а аднаго па дарозе ў сваім плашчы, аж жахнуўся, палічыўшы яго за Хрыста. Нібы раптам і на хвіліну здагадаўся — аж ногі да зямлі прыкіпелі і неба здалося з літоўскі кажух. Але тут здзіўляцца не трэба. Раніцай, здалёк, на гразкай дарозе — чаго не прыкінецца. Дый Хлор, вядома, як заўсёды, быў нападпітку. Усе ведаюць, чаго ён так рана з горада ходзіць.</div>
<div class="s5">…А потым бачылі я г о ўжо з двума іншымі людзьмі… А пасля бачылі шэсць чалавек… Дзесяць… потым было іх трынаццаць, і за імі цягнуўся крыты кужэляй фургон».</div>
<div class="s5">СЛОВА ДВУХ СВЕДКАЎ</div>
<div class="s5"><i class="s4">«Так лічылі людзі. Але мы нічога такога не заўважалі, калі яно і было. Іначай чаму б ён быў спачатку такі, як мы, чаму нікуды не ўблытваўся і не лез, чаму не дапамог людзям?</i></div>
<div class="s5"><i class="s4">Наблытаў тут бессаромна ў адзіным сваім запісе аб ім, аб чутках, якія хадзілі пра пачатак ягоны, Андронік Лагафіл. І нічога болей не сказаў, спадзеючыся на іншых. Пра галоўнае не сказаў.</i></div>
<div class="s5"><i class="s4">А было не так. Было вось як. Слухайце, людзі.</i></div>
</div>
<div class="chapter">
<h1 class="s1">РАЗДЗЕЛ ІІ ГОЛАД, І ПОШАСЦЬ, І МОР</h1>
<div class="s5">У тыя дні, калі кіравалі суддзі, здарыўся голад на зямлі.</div>
<div class="s5"><i class="s4">«Кніга Руфі»</i></div>
<p style="margin:0pt;">&nbsp;</p>
<div class="s5">Зямля была чорная.</div>
<div class="s5">Уся ў сетцы трэшчын, у глыбокіх расколінах, сухая, як далонь земляроба і як порах. Рэдка, часам у палове сажэня адзін ад аднаго, варушыліся на ёй чэзлыя жытнія парасткі.</div>
<div class="s5">Вецер часам уздыхаў сярод гарачыні, але нёс толькі яшчэ большую спёку, бы з напаленай печкі. І тады полем блукалі карлікавыя смерчы. Яны неслі пыл, але такі чорны, што, здавалася, — попел.</div>
<div class="s5">І такі самы попел віўся з-пад капытоў паляўнічай кавалькады, якая імчала полем, а потым дарогай, да недалёкага сяла.</div>
<div class="s5">Людзі ехалі збольшага на чорных або мышастых злых мулах, і па гэтым можна было здагадацца, што едуць людзі духоўнага звання. Але, каб не пурпурная кардынальская мантыя аднаго, каб не біскупскі плашч другога, каб не шэрая дамініканская і не ліловая праваслаўная расы двух іншых, любы наглядальнік мог бы ўзяць гэта пад сумненне.</div>
<div class="s5">З-пад рас выглядалі кальчужныя каўняры, пад плашчамі былі залочаныя латы з сонцам на грудзях. (У сонца ператварылася галава Мядузы Гаргоны, якую любілі чаканіць на сваіх латах паганцы; ператварылася таму, што, вядома, не да твару было хрысціянам насіць на грудзях паганскі знак. І вось замест твара Мядузы гразіўся з лат ярасны сонечны дыск, а замест змей хваліста разбягаліся праменні.)</div>
<div class="s5">Здаецца, супраць таго, што гэта папы, сведчыла і іншае. Тут не было ніводнага чалавека, пры боку і ў руках якога не было б зброі.</div>
<div class="s5">Елянцовыя — палескія, цісавыя — заходнія і страшныя беларускія лукі з двух змацаваных рагоў шэрага ляснога быка, калчаны-тулы, пішчалі; гіганцкія, у чалавечы рост, двухручныя мячы з хвалепадобным або прамым лязом, без піхваў, бо з іх немагчыма выцягнуць самому лязо такой даўжыні; мячы сярэдняй даўжыні і кароткія корды. Азіяцкія, прамыя, як меч, шаблі і шаблі булатныя, змеепадобныя; персідскія, вузкія, як аер, і вострыя, як джала; турэцкія ялмані* са сталлю, якая ідзе блакітнымі зорачкамі; ятаганы, падобныя на сярпы і прызначаныя, як і сярпы, для ўдару ўвагнутым бокам; прыдняпроўскія беларускія дзіды паўтарачнай даўжыні і таму прызначаныя для кідання нагой, з пад'ёму ступака, і беларускія ж іклы, кароткія мячы з лязом шырокім і тоўстым, як каровін язык, і даўжынёю ў дваццаць пяць дзюймаў, з месяцападобным канцом рукаяці, для ўпору ў жывот або грудзі, калі кідаешся на ворага, і двума ўпорамі для рук, іклы, прызначаныя для смяротнай рукапашнай у цеснаце. І на ўсім гэтым — рабізна залатых карбовак, эмалі, золата, рубінаў, ажурных накладак. А над усім гэтым, пад шышакамі, арабскімі зярцаламі, кальчужнымі сеткамі і булатнымі шаломамі — вочы, якія і хвіліны не задумаюцца над тым, ужыць гэтую сталь або не ўжыць.</div>
<div class="s5"><i class="s4">* Шаблі, пашыраныя і часам уцяжараныя на канцы.</i></div>
<div class="s5">Здзівіўся б такому толькі чужаземец. На працягу некалькіх стагоддзяў, а асабліва ў той час, дажджом сыпаліся дэкрэты, у якіх забаранялася духоўным асобам насіць зброю ў мірны час, выхваляцца ёю, злоўжываць ёю. І, аднак, ніхто не звяртаў увагі на дэкрэты і на пагрозы, што былі ў іх. У крайнім выпадку можна было спытаць нават і самога папу, дзе ён бачыў мір. І таму ўзброены былі ўсе, акрамя некаторых жанчын.</div>
<div class="s5">Так, жанчын. Трэцяе, што магло б прымусіць усумніцца ў тым, што едуць людзі, надзеленыя духоўным санам, было тое, што з імі на асобных конях, а то і проста за спінамі сядзелі кабеты. Размаляваныя, беленыя, з падплоенымі валасамі пад залатымі з алмазамі сеткамі, з аголенымі амаль да саскоў грудзьмі, на якіх прыслужніцы майстэрскі вывелі танюткімі пэндзлікамі сетку блакітных жылак. Зубастыя, відавочна драпежныя, відавочна неакрэсленых паводзін — усё адно знатная гэта была дама ці жанчына з бессаромнай вуліцы.</div>
<div class="s5">Некаторыя кабеты былі таксама ўзброены. У астатніх сядзелі на пальчатках сокалы.</div>
<div class="s5">З гікам, выгукамі, рогатам імчаў конны паязд. Беглі на сворках гладкія ваўкарэзы і хортыя.</div>
<div class="s5">Коннікі ўварваліся ў вёску, як арда. Замільгалі па баках шэрыя хаты, халупы, складзеныя з тарфяных цаглін, і проста зямлянкі.</div>
<div class="s5">Чалавек, што сядзеў ля дарогі на купе гною, працягнуў парэпаную, як зямля, руку. Той, што ехаў наперадзе, дастаў з-пад пурпурнай мантыі, з вацка*, прывешанага пад пахай, медную манету і кінуў.</div>
<div class="s5"><i class="s4">* Вацок — каліта.</i></div>
<div class="s5">—&nbsp;Дарэмна вы гэта, — сказаў яму біскуп.</div>
<div class="s5">—&nbsp;Для вас у мяне ёсць прозвішча, пан Камар.</div>
<div class="s5">—&nbsp;Дарэмна вы гэта, пан Лотр.</div>
<div class="s5">—&nbsp;Чаму?</div>
<div class="s5">—&nbsp;Хіба хопіць на ўсё гэта быдла? Працаваць не хочуць, руку цягнуць. І потым… каб гэта ўбачылі іншыя — яны б кінуліся несамавіта. Маглі б і раздзерці. І, ва ўсякім разе, давялося б ужыць зброю… Лепей прыбавіць хады і цяпер.</div>
<div class="s5">Кавалькада пагнала ўнамёт. З-за купы гною з'явілася галава чатырохгадовай дзяўчынкі.</div>
<div class="s5">—&nbsp;Што ён табе даў?</div>
<div class="s5">—&nbsp;Два боханы хлеба, доцю. Чыстага хлеба.</div>
<div class="s5">—&nbsp;А хлеб смачны?</div>
<div class="s5">—&nbsp;Смачны.</div>
<div class="s5">Дзяўчынка зачаравана глядзела ўслед паляванню:</div>
<div class="s5">—&nbsp;Прыго-ожыя.</div>
<div class="s5">—&nbsp;Вядома, прыгожыя. Гэта ж не мы, мужыкі. Заступніку перад Панам Богам трэба быць прыгожым. Іначай яго Пан Бог і ў палац да сябе не пусціць.</div>
<div class="s5">Паязд зноў вырваўся ў палі, пакінуўшы за сабою хаты, падобныя на гнойныя сумёты, і гатычны спічасты касцёлік, падобны на гняздо горнага крышталю. Коні пайшлі павольнай ступою.</div>
<div class="s5">—&nbsp;Тое, што і дваццаць год назад, калі я пакінуў гэтую зямлю, — ціха сказаў Лотр. — Толькі тады тут было куды багацей. Багатая ж зямля.</div>
<div class="s5">Камар, нахмурыўшы цяжкія бровы, глядзеў на Лотраў твар: выпрабоўвае, ці што. Але гэты твар, усмешлівы, белы і румяны, высакародны, здавалася б, на самы неабазнаны позірк, быў проста зычлівы і гожы.</div>
<div class="s5">—&nbsp;Справа веры патрабуе ахвяр, — унікліва сказаў біскуп.</div>
<div class="s5">—&nbsp;Вядома.</div>
<div class="s5">—&nbsp;І асабліва, калі ўлічыць, як цяжка хворы гэты край схізмаю.</div>
<div class="s5">—&nbsp;Кіньце. Унь тая схізма, мітрапаліт Балвановіч, скача за намі. Неблагі чалавек.</div>
<div class="s5">—&nbsp;У гэтага неблагога чалавека адабралі за апошні час дзве царквы. Вось так. І не таму, што ён кепскі, а таму, што гэта — чужы ўплыў на землі, якія яшчэ не сталі нашымі.</div>
<div class="s5">—&nbsp;Вы разбіраецеся, пан Камар… Дарэчы, дзякуй вам за вашу былую пасомую. — Ён адкінуў галаву назад, быццам паказваючы патыліцай на жанчыну, што сядзела за ягонай спіною. Усміхнуўся: — Такім чынам, вы для мяне, па сутнасці, тое, што для міран цесць.</div>
<div class="s5">—&nbsp;Ну, калі можна ўявіць сабе цесця, які… — грубы, рэзкі твар Камара скрывіўся лёгкаю ўсмешкай.</div>
<div class="s5">Жанчына глядзела на яго з чаканнем і дакорам.</div>
<div class="s5">—&nbsp;А гожая? — спытаў Камар.</div>
<div class="s5">—&nbsp;Гожая. І ў Італіі, і паўсюль я не бачыў такіх.</div>
<div class="s5">Кабета была сапраўды гожая. Непамерныя чорныя вочы, доўгія, як стрэлы, веі, вішнёвы малы раток, снежнай белі і пяшчотнасці скура аблічча і дзіцячых рук. Гнуткая, як змяя, з высокімі невялікімі грудзьмі, яна сядзела ў сваёй нязручнай паставе грацыёзна, гнутка, мякка трымаючыся ручкай за Лотраў плячук.</div>
<div class="s5">—&nbsp;То вось і старайся, — сказаў ёй Камар. — Служы новаму свайму пану, як належыць служыць такому высокаму госцю.</div>
<div class="s5">—&nbsp;Калі можна лічыць госцем чалавека, які прыехаў на год і долей, — сказаў Лотр.</div>
<div class="s5">—&nbsp;Мы гасціннасць не на дні мераем.</div>
<div class="s5">—&nbsp;Ведаю. Сам адсюль.</div>
<div class="s5">—&nbsp;Ну вось. І таму, дзеўка, служы без нараканняў і глупстваў. Чуеш, Марына?</div>
<div class="s5">Чырвань з'явілася на абліччы кабеты. А потым надзея, з якой яна глядзела на біскупа, згасла. Згасла і цеплыня, а вочы глядзелі цяпер з сухім бляскам.</div>
<div class="s5">—&nbsp;Ды толькі сумная нешта, — мякка сказаў Лотр.</div>
<div class="s5">—&nbsp;Пасумуе і кіне. Яна прыхілістая, пане. Адданая. І да любасці схільная.</div>
<div class="s5">Гаварылі яны так, нібы яе зусім не было з імі.</div>
<div class="s5">—&nbsp;А калі будзе кіслым тварам настрой вам псаваць — пакарайце, — сказаў Камар.</div>
<div class="s5">—&nbsp;Не праміну скарыстацца парадаю, — усміхнуўся кардынал. — Вось толькі вернемся дамоў.</div>
<div class="s5">Жанчына нават не ўздыхнула. Толькі апусціла галаву і павярнула яе прэч ад біскупа. З таго боку не ехаў ніхто, а каб ехаў, то заўважыў бы ў жаночых вачах адчай абражанага гонару і адрынутай прывязанасці, бяссільны гнеў і сухую нянавісць.</div>
<div class="s5">—&nbsp;Дарэчы, — сказаў Лотр, — паклічце мне гэтага… дамініканца… Як жа яго?</div>
<div class="s5">—&nbsp;Фларыян Басяцкі. Мніх-каплан касцёла псоў Пана Бога.</div>
<div class="s5">—&nbsp;Вось-вось…</div>
<div class="s5">—&nbsp;Загадваеце вярнуцца з ім?</div>
<div class="s5">—&nbsp;Нашто? Не можам жа мы кінуць адных, без прыемнай бяседы айца Балвановіча і гэтага… з ім… пана Цыкмуна Жабу. Ён войт горада?</div>
<div class="s5">—&nbsp;Войт.</div>
<div class="s5">—&nbsp;І, здаецца, не вызначаецца талентам субяседніка?</div>
<div class="s5">—&nbsp;Ён і розумам не вызначаецца.</div>
<div class="s5">—&nbsp;Ну вось. Пакуль будзем гаварыць — падкіньце ім свайго… Дарэчы, дзяўчына надзейная?</div>
<div class="s5">—&nbsp;Можаце гаварыць аб усім. Сам запэўніўся. Урэшце, ведае, што бывае за парушэнне нашай таямніцы. А пра важлівае можна і на лаціне.</div>
<div class="s5">—&nbsp;З Богам, пан Камар.</div>
<div class="s5">Біскуп паскакаў да астатніх коннікаў, што далёка адсталі ад іх. Лотр павярнуў галаву да кабеты.</div>
<div class="s5">—&nbsp;Як цябе?…</div>
<div class="s5">—&nbsp;Марына Крывіц.</div>
<div class="s5">У жаночых вачах ужо не было роспачы і гневу. Было асуджанае, амаль спакойнае прымірэнне. Лотр і павярнуўся толькі таму, што яна, быццам зразумеўшы, што нічога не зможа зрабіць, мацней абняла ягонае плячо.</div>
<div class="s5">—&nbsp;Ты не бойся, дзяўчынка. Табе будзе добра са мной.</div>
<div class="s5">—&nbsp;Мне з усімі было добра.</div>
<div class="s5">—&nbsp;І з ім?</div>
<div class="s5">—&nbsp;І з ім. З апошнім.</div>
<div class="s5">—&nbsp;Ну-ну… Не з першым і не з апошнім.</div>
<div class="s5">—&nbsp;Мне абрыдла гэта, ваша правялебнасць.</div>
<div class="s5">—&nbsp;Ты будзеш клікаць мяне правялебнасцю і ўдома? — перавёў размову на іншае нунцый. — Кінь… Што, табе абрыдла багацце, вядомасць, сіла? Лепей было б са смярдзючым кажамякам за мужа? Ты досыць легкаважнае дзяўчо, ты хочаш жыць, як то належыць. Так?</div>
<div class="s5">—&nbsp;Так, — усміхнулася яна.</div>
<div class="s5">Ён закінуў руку назад і пагладзіў яе клуб.</div>
<div class="s5">—&nbsp;А цяпер усміхайся. Вось скача каплан.</div>
<div class="s5">Дамініканец асадзіў ля іх ашчэранага каня. Худы, падборысты, з пранізлівым розумам у шэрых вачах, ён быў нават прыемны і гэтымі вачыма, і змяістай, ледзь улоўнай усмешкай. Хітрая старая ліса. З пачцівасцю паглядзеў на жанчыну, зразумеўшы, што ўсё вырашана, ухіліўся Лотру.</div>
<div class="s5">—&nbsp;Вам не нязручна з ёю, правялебнасць?</div>
<div class="s5">—&nbsp;Сваё я прывык адчуваць целам, а не бачыць яго на другім кані. Мне прыемна, і гэтага досыць.</div>
<div class="s5">—&nbsp;Ваша праўда, — сказаў дамініканец.</div>
<div class="s5">У маўчанні ехалі яны дарогай. Манах толькі аднойчы кінуў на кардынала дапытлівы позірк, а потым ехаў моўчкі, вонкава безуважны, разумеючы, што субяседнік скажа, калі захоча сказаць.</div>
<div class="s5">—&nbsp;Слава Ісусу, — раптам вельмі ціха сказаў Лотр.</div>
<div class="s5">—&nbsp;Я не разумею вас, — з зычлівай спакойнай усмешкай сказаў каплан.</div>
<div class="s5">—&nbsp;Марыце хутчэй скінуць расу?</div>
<div class="s5">—&nbsp;І тут сэнс сказанага вамі цёмны для вушэй маіх.</div>
<div class="s5">—&nbsp;Вы вучыліся ў Саламанцы? — перайшоў на лаціну кардынал.</div>
<div class="s5">—&nbsp;Доктар ганорыс кауза*, — таксама па-лацінску адказаў каплан.</div>
<div class="s5"><i class="s4">* Ганаровы доктар.</i></div>
<div class="s5">—&nbsp;Прывітанне ад сябра.</div>
<div class="s5">—&nbsp;Якога?</div>
<div class="s5">—&nbsp;Ігнацыя Лайолы.</div>
<div class="s5">—&nbsp;Каго?</div>
<div class="s5">—&nbsp;Хопіць, вось знак.</div>
<div class="s5">І ён працягнуў манаху далонь, а на ёй медальён са змяёю, што абвіла падножжа крыжа. Змяя ляжала ў пагрозлівай паставе, баронячы крыж.</div>
<div class="s5">—&nbsp;Унутры таксама ўсё, што трэба.</div>
<div class="s5">—&nbsp;Я не разумею толькі аднаго, — сказаў манах.</div>
<div class="s5">—&nbsp;Адкуль я ведаю?</div>
<div class="s5">—&nbsp;Але. Адкуль вы ведаеце, калі ідэя братэрства Езуса толькі зарадзілася ў галаве…</div>
<div class="s5">—&nbsp;Калі ідэя гэтая — дзве тысячы чалавек, здатных на ўсё.</div>
<div class="s5">—&nbsp;Вы і гэта ведаеце?</div>
<div class="s5">—&nbsp;Ведаю.</div>
<div class="s5">—&nbsp;Такое нешматлікае кола, — сказаў каплан.</div>
<div class="s5">—&nbsp;Гэтае кола скора будзе самым магутным ордэнам на зямлі. Самым магутным, бо самым нябачным.</div>
<div class="s5">—&nbsp;Не трэба аб гэтым. Папа яшчэ нічога не ведае і не зацвердзіў…</div>
<div class="s5">—&nbsp;Ён скора зацвердзіць. Мы паклапаціліся аб гэтым. Здаецца, ён схільны…</div>
<div class="s5">—&nbsp;Божа, такі нечаканы поспех.</div>
<div class="s5">—&nbsp;Чаму нечаканы, — усміхнуўся Лотр. — Чаканы і заслужаны. Трыста год існуюць францысканы-мінарыты. Жабрацтва здабывае ім людскую любоў, жыццё сярод людзей — веданне іх і ўплыў на іх. Але яны адметныя хаця б вопраткай. І трыста год існуе твой, дамініканскі, ордэн. Ён грызе ворагаў Бога, як пёс. Пачынаючы ад вальдэнсаў і катараў, вы знішчаеце ерасі, вы кіруеце інквізіцыяй, але вы таксама на вачах. Натуральна было б стварыць братэрства, якое жыло б сярод усіх, як мінарыты, і ведала б людзей, як яны, але адначасова рвала б ерэтыкоў, як псы гасподні. Не грубай сякерай, вядома, — пакінем яе вашаму… гм… цяперашняму ордэну, — а больш тонкай зброяй. — Пагайдаў медальёнам: — Хаця б вось такой. І гэты ордэн павінен быць нябачным і ўсёпранікальным, як смерць, ведаць усё і ўся, нават тое, што вораг пабаяўся падумаць. Тайны, магутны, розны па вопратцы, з магнатам — магнат і з хлопам — хлоп, з вальнадумцам — вальнадумец, з праваслаўным — праваслаўны, але заўсёды — атрута самога Бога ў целе ворага. Нябачнае войска ў кожнай краіне, якое вядзе войны, рыхтуе вайну забойствам моцных і выхаваннем малых дзяцей і ўсім, што стварыў д'ябал і што мы павінны зрабіць зброяй у абарону Госпада. Нашто грэбаваць нечым? А грахі нашы — замоляць. Каб вас не было — вас варта было б выдумаць. І шчасце, што вы знайшліся, а Лайола, такі яшчэ малады, зразумеў, што ён патрэбны, і адкрыўся нам.</div>
<div class="s5">—&nbsp;Вы льяце бальсан на маю душу, як…</div>
<div class="s5">—&nbsp;Я здагадваюся, аб якім яшчэ сваім знаёмым вы хочаце сказаць. Бог даў вялікаму Томасу* доўгі век, семдзесят восем год, пэўна, дзеля таго, каб даць яму нацешыцца перад вечнымі пакутамі пекла, куды ён несумненна трапіў.</div>
<div class="s5"><i class="s4">* Тарквемадзе.</i></div>
<div class="s5">—&nbsp;Ён?</div>
<div class="s5">—&nbsp;Ён. Таму што ён сек з пляча. Дзесяць тысяч спаленых, выгнаныя з Іспаніі марыскі і іудзеі. Рамеснікі, гандляры, упартыя земляробы і ткачы шаўкоў — дзе яны? І, галоўнае, дзе іхнія багацці? Яны ў Афрыцы, заклятыя цяпер нашы ворагі. Рана ці позна яны зробяць нейкую такую інтрыгу… А адных грошай, якія ён выдаткаваў на дровы дзеля гэтай ілюмінацыі і касцюмы дзеля гэтай камедыі, хапіла б, каб зрабіць з гэтых людзей, або хаця б з іхніх дзяцей, такіх самых, як і ён. Я не супраць вогнішчаў, але да іх не трэба звыкаць, як да штодзённага абеду, сядзення на гаршку або штодзённай шлюхі ў тваім ложку, — гэта не пра цябе, дзіця, — імі трэба захапляць. Маўры, яўрэі і ерэтыкі таксама людзі…</div>
<div class="s5">—&nbsp;Што вы кажаце?! — не ведаючы, выпрабоўвае субяседнік або гаворыць шчыра, абурыўся манах.</div>
<div class="s5">—&nbsp;…і з іх зрабіць мярзотнікаў, і апошнюю навалач, і багоў, і воінаў веры, і забойцаў, і катаў ніколькі не цяжэй, чым з усіх астатніх двухногіх. Хрыстос быў іудзей і — да пары — ерэтык, і Паўла, і… Лютар, а цяпер на іх моліцца большая ці меншая колькасць людзей. Ерэтыкі толькі датуль ерэтыкі, пакуль яны слабыя. І кожнаму такому нельга дазваляць зрабіцца моцным. Вы разумееце мяне?</div>
<div class="s5">—&nbsp;Здаецца, зразумеў. Гэта думкі Ігнацыя. Толькі… гм… завостраныя да небяспечнасці.</div>
<div class="s5">—&nbsp;А я і не кажу, што прыдумаў бы такое сам. Я ведаю, на што здатная мая галава, і ў гэтым мая сіла. То што?</div>
<div class="s5">—&nbsp;Паколькі былая «ерась» Хрыста, а цяпер яго «вера» ёсць наша вера — нам непатрэбна існаванне іншых ерасяў, якія таксама могуць зрабіцца верамі і тым саслабіць нашу веру і нас. Усё адносна, і сённяшнія цары — заўтра дзярмо, а сённяшняе дзярмо — заўтра цар.</div>
<div class="s5">—&nbsp;Т-так, — усміхнуўся Лотр.</div>
<div class="s5">—&nbsp;І таму ваюй за сваё, а асабліва супраць самай страшнай ерасі, чалавечага самамнення і жадання думаць, ваюй супраць самай страшнай ерасі, якую ў Італіі завуць гуманізмам, таму што гэта рошчына вечнага неспакою, таму што гэта адзіная ерась, якая не стане верай і догмай, але калі стане — нам усім, і давеку, прыйдзе канец.</div>
<div class="s5">—&nbsp;Ого, — сказаў Лотр.</div>
<div class="s5">Ён глядзеў на гэтага сённяшняга дамініканца, а заўтрашняга езуіта з жахам і амаль з захапленнем. І адначасова з болем адчуваў, што сам ён — толькі пераносчык чужых думак, што ён ніколі не здолее да канца развіваць іх і рабіць з іх такія далёкія, канчатковыя высновы, што ён — твар царквы, але ніяк не сэрца, не розум, не зброя яе.</div>
<div class="s5">—&nbsp;І таму, калі мы не хочам памерці — з пляча не сячы. Бо ў гідры адрастаюць галовы. А адсекшы, атруткай прымаж, ваюй брудам за чыстую Божую справу, плёткамі ды агаворамі — за праўду, нашу праўду. А лепей забяры дзяцей, іх прымусь з самага пачатку думаць па-свойму, забі ерась гуманізму яшчэ ў калысцы, няхай сабе і самай вялікай хлуснёй. Тады і мячы не спатрэбяцца. Бо нашто ж сваіх біць? Гэта толькі вар'ят сярод тысяч дурняў рабіць можа.</div>
<div class="s5">—&nbsp;Правільна, — уздыхнуў Лотр. — І таму рыхтуйся. Можаш касцёл дамініканаў ужо цяпер у думках зваць езуіцкім, а калегіюм пры ім — езуіцкім калегіюмам. Па часе скінеш гэтую расу, каб не насіць ніякай. Вы будзеце моцныя, мацнейшыя за ўсіх. Магістр ваш будзе не магістр, а «шэры папа», не розумам шэры, а непрыкметнасцю і ўсёпранікальнасцю, таму што шэрае — паўсюль. Рыхтуй дзяцей… Колькі ў цябе зараз тваіх людзей?</div>
<div class="s5">—&nbsp;Больш тысячы.</div>
<div class="s5">—&nbsp;Будзе дзесяць тысяч. Войска Езуса. Пашырай яго, пашырай уладанні свае на ўсю зямлю, палюй за ерасямі і за гэтымі італьянскімі трызненнямі. З людзьмі можна зрабіць што хочаш. І трэба прышчапіць усім ім свой мозг, і рабіць гэта хутчэй, бо вось яны выдалі сваю Біблію і цяпер пачнуць чытаць самі; бо вось трыццацёх год не мінула, як Калумб адкрыў Індыю, а свет ужо не схаваеш у крыштальную скрыню Казьмы Індыкаплова, і трэба, каб уся зямля, колькі яе ні ёсць, была ў новай, нябачнай скрыні, скрыні нашага духу і нашай веры.</div>
<div class="s5">—&nbsp;Зробім.</div>
<div class="s5">—&nbsp;Веру. Паўсюль. Вытравіць назаўжды. Каб забылі назаўжды. Каб па ўсёй светавай імперыі забылі, што яны «цары натуры», «мысліцелі», «тыя, што самі думаюць і самі шукаюць», а помнілі і ведалі толькі адно — што яны рабы Бога, адэпты нашага вучэння, што яны не сумняваюцца ні ў чым і думаюць, як усе. І ні на гран больш за нас.</div>
<div class="s5">Езуіт схіліў галаву. Задаволеныя адзін адным, яны з палёгкаю ўздыхнулі.</div>
<div class="s5">І тут здарылася дзіўнае і небывалае. Хто паверыць — той малайчына, а хто не паверыць — таму няма чаго і чытаць далей, і няхай кіне.</div>
<div class="s5">Таму што, калі яны ўздыхнулі, дзве невялікія істоты, нібы вызваленыя гэтымі ўздыхамі, выляцелі ў іх з ратоў. Былі яны, як малюнкі «душы» на некаторых іконах, кропля ў кроплю падобныя да сваіх гаспадароў. Хто ніколі не бачыў такіх ікон — хай паедзе ў Кіеў і там, ля ўвахода ў лаўрскія пячоры, агледзіць ікону аб блуканні па пакутах душы святой… а халера яго ведае, якой святой, забыўся. Але душа падобная на паменшаную ўтрая копію сваёй гаспадыні. Вось гаспадыня памерла — і душа ў празрыстым хітончыку стаіць побач, вылезла. Вось душу вядуць за ручку па пекле. Вось д'яблы смажаць кагосьці… Вось вісяць грэшнікі, падвешаныя менавіта за тыя часткі цела, якімі грашылі пры жыцці… хабарнікі за рукі, паклёпнікі за язык… ну і гэтак далей… А вось і душу прыводзяць у рай.</div>
<div class="s5">Істоты, якія непрыкметна для ўсіх вылецелі з ратоў у кардынала і дамініканца, у рай увайсці, бадай што, не здолелі б. Таму што не былі яны белыя, і празрыстых хітончыкаў на іх не было.</div>
<div class="s5">Былі яны зусім голыя, як Ева ў касцюме Адама, сабою цёмныя, з «зубкамі, як часнык» і «хвосьцікам, як памялцо», па словах неўміручай народнай песні пра смерць карчмара Лейбы.</div>
<div class="s5">Яны вылецелі, пакруціліся над галовамі гаспадароў і, счапіўшыся хвастамі, весела ўзляцелі ўгору.</div>
<div class="s5">І адразу тыя двое, што гаварылі такія мярзотна-разумныя і страшныя рэчы, забыліся на іх, забыліся нават на тыя мудрагелістыя словы, якія толькі што так лёгка вымаўлялі іхнія вусны. Нібы замкнула ім рот.</div>
<div class="s5">Бо гэта пакінулі іхняе цела душы той справы, якую ўсе яны рабілі. Засталася яе закасцянелая абалонка.</div>
<div class="s5">Можа быць, што прыродны балван, які нават ніколі не чуў… ну, скажам, аб Платоне, аб'ектыўна служыць папоўшчыне, менавіта таму, што ён балван? Можа самаўпэўненае быдла, што ніколі не чула аб Ніцшэ, аб'ектыўна быць ніцшэанцам менавіта дзякуючы сваёй непісьменнай маніі велічы? Можа дурань, які скончыў два класы царкоўна-парафіяльнай школы і палічыў, што з яго досыць і што ён усё ведае, вучыць фізіка, як яму сепарыраваць плазму, і паэта, як яму карыстацца дольнікам і цэзурай? Можа. І хіба такім чынам, не ведаючы гэтага, ён не будзе служыць страшнай ідэі цемры? Будзе. Будуць.</div>
<div class="s5">Яны не ведалі такіх слоў, як «ідэя», «абсалютны дух», «чалавечнасць». Але ўсё сваё існаванне, усе свае ідэі яны паставілі на служэнне гэтаму абсалютнаму духу ў яго барацьбе з чалавечнасцю.</div>
<div class="s5">Цёмныя і брудныя, нават фізічна, яны не думалі, што плаванне Калумба і выданне Скарынай Бібліі на зразумелай мове — ёсць два ўдары з серыі смяротных удараў, якія наносіць іхняй догме новы Чалавек.</div>
<div class="s5">Але інстынктыўна яны адчувалі, што гэта в а р о ж а, што гэта баламуціць, непакоіць, што гэта асвятляе бязлітасным і смертаносным святлом тую ўтульную і цёмную гнойную жыжку, у якой яны кішэлі.</div>
<div class="s5">І таму яны змагаліся, то бок а б ' е к т ы ў н а дзейнічалі так, як быццам іхнія цёмныя мазгі разумелі і ведалі ўсё.</div>
<div class="s5">Магло б здацца (бо гэтая іхняя «дзейнасць» была паслядоўнай), што яны ўсё разумеюць, што яны нясцерпна-разумныя чорным сваім розумам, што яны — свядомыя воіны цемры. А яны былі проста людзі свайго саслоўя, якія баранілі сваю ўладу і «веліч», свой мяккі кавалак. Яны былі проста дзеці свайго часу, няшчаснага, хворага, гнойнага, сагнутага, калі чалавек быў амаль жывёлай і толькі сям-там выбіваліся наверх парасткі скарлючанага, але ўпартага і моцнага жыцця.</div>
<div class="s5">Яны былі гной, але няма такога гною, які не лічыў бы, што ён — вышэйшая субстанцыя, і не лічыў бы з'яўленне на ім зялёных парасткаў з'явай ніжэйшага парадку.</div>
<div class="s5">І супраць гэтага жыцця яны змагаліся насмерць, мала разумеючы, чаго змагаюцца, і ведаючы толькі, што — «т р э б а». А «т р э б а», якое клікала іх да нянавісці, была догма, гнюсная і даўно састарэлая, як усе догмы і панацэі*, ідэя ўсясветнай ваяўнічай царквы. І страшныя, і разумныя, і шкодныя яны былі толькі ў а г у л ь н а й сваёй дзейнасці, у в о г у л е, усе р а з а м. І ў гэтым быў знак, што яны аджылі.</div>
<div class="s5">* Панацэя — шарлатанскі сродак ад усіх бедаў.</div>
<div class="s5">Супраць іх біліся цяпер адзінкі. І справа гэтых Чалавекаў была мацнейшая за тупое функцыяніраванне гэтай сіфанафоры*.</div>
<div class="s5">* Вальнаплаваючыя марскія жывёлы тыпу кішэчнаполасцевых. Жывуць неразрыўнымі калоніямі, часам да 20 метраў даўжыні. Драпежнікі. Ловяць здабычу і ўжываюць яе на ўсю калонію.</div>
<div class="s5">Па-за служэннем сваёй страшнай ідэі яны былі людзі свайго часу, не разумнейшыя і не дурнейшыя за ўсіх людзей. Рабавалі, разважалі аб тым, колькі анёлаў можа змясціцца на вастрыі голкі і што было ў Бога спачатку, Слова або Дзея, баяліся падкопаў нячыстага, судзілі мышэй.</div>
<div class="s5">І таму, паказаўшы праз д'яблаў, што вылецелі ў іх з ратоў, аб'ектыўны сэнс іхняй ідэі і іхняй дзейнасці, я цяпер стану паказваць іх такімі, якія яны былі. А калі здарыцца ім сказаць нешта такое, што вышэй за іх саміх на чатыры галавы, — ведайце, што гэта паказвае свае рожкі бес, які зноў потайкам забраўся ў іхнія душы.</div>
<div class="s5">Бесы ўсё яшчэ віселі над галовамі коннікаў, чакалі.</div>
<div class="s5">Лотр ехаў і гідліва глядзеў па баках.</div>
<div class="s5">—&nbsp;Мне здаецца, вы вывезлі мяне паляваць на мышэй, — сказаў ён.</div>
<div class="s5">—&nbsp;Чаму?</div>
<div class="s5">—&nbsp;Глядзіце, — і кардынал запусціў доўгія белыя пальцы ў падплоеныя валасы.</div>
<div class="s5">На чорнай, як вугаль, зямлі варушылася жывое. Сотні мышэй сноўдалі ад аднаго квёлага парастка да другога, падточваючы іх.</div>
<div class="s5">—&nbsp;Шэрыя! — віскнула жанчына.</div>
<div class="s5">Лотр паказаў белыя зубы:</div>
<div class="s5">—&nbsp;Калі гэта тонкі намёк на адзенне нашага спадарожніка і ягоны ордэн…</div>
<div class="s5">Басяцкі засмяяўся:</div>
<div class="s5">—&nbsp;Тонка, ваша правялебнасць. Але гэта проста мышы. Бачыце, бягуць адусюль у Гародню. Як апошняя Божая кара. Чуюць, што там хлеб. Нічога, да мураваных складаў і свірнаў ім не дабрацца… А ўвогуле дрэнна. У горадзе іх з кожным днём прыбывае. Спасу няма. Нават з царкоўных скарбонак вылазяць мышы.</div>
<div class="s5">—&nbsp;Занадта старанна і дбайна ачышчаеце тыя скарбонкі?</div>
<div class="s5">—&nbsp;Не. Проста ў мяшчан ужо таксама амаль няма хлеба.</div>
<div class="s5">—&nbsp;То кіньце ім шчодрай рукой, — нявінна сказаў Лотр.</div>
<div class="s5">—&nbsp;Божы хлеб? А яны, няробы, зноў будуць лайдачыць?</div>
<div class="s5">—&nbsp;Ну, глядзіце. Але тады вам давядзецца рабіць нешта іншае. Яны прыйдуць прасіць ад царквы цуда і абароны… Глядзіце!</div>
<div class="s5">І яны заўважылі. Дарога варушылася і плыла. Як рака. Тысячы, сотні тысяч мышэй запаланілі яе ўсю. Ішло некуды засяроджанае, упартае ў сваім тупым і вечным руху наперад мышынае войска. Коні, выкатваючы ў смяротным жаху вочы, задкавалі ад яго прэч.</div>
<div class="s5">—&nbsp;Бачыце? — спытаў Лотр.</div>
<div class="s5">—&nbsp;Што ж, давядзецца ў бліжэйшыя дні ўчыніць над імі імем царквы суд Божы. Няхай потым не кажуць, што мы засталіся безуважныя да пакутаў народных.</div>
<div class="s5">Наколькі сягае вока, плыла ўся дарога. Легіёны грызуноў ішлі наперад, на Гародню.</div>
</div>
<div class="chapter">
<h1 class="s1">РАЗДЗЕЛ ІІІ СУД</h1>
<blockquote>суд быў верны,як пятля,<br />хуткі, бы з цемры нажы,<br />чым даўжэйшы твой кашэль -<br />Тым долей табе пражыць.<br /></blockquote>
<div class="s5"><i class="s4">Кіплінг</i></div>
<p style="margin:0pt;">&nbsp;</p>
<div class="s5">Людзі так да іх прывыклі, што перасталі заўважаць іхнія злачынствы…</div>
<div class="s5">…Таму мы не палюем за буйнымі разбойнікамі, але затое вашаму брату спуску не даём.</div>
<div class="s5"><i class="s4">Рабле</i></div>
<p style="margin:0pt;">&nbsp;</p>
<div class="s5">Стары, Вітаўтаў яшчэ, гродзенскі замак быў страшны. Пабудаваны менш чым паўтара века назад, ён, нягледзячы на гэта, заняпаў і не толькі стаў рабіцца лядаштым, але сям-там пачаў і руйнавацца. Сваіх майстроў у вялікага князя не было, а беларускія ці былі пабітыя пры ўзяцці горада, ці разбегліся. А хто застаўся, той будаваў, прама скажам, дрэнна: ведаў, што на ягоны век хопіць, а там хай бы і трава не расла. Дзеля каго было будаваць? Ён, князь, вядома, герой, дык лёгка ж быць героем на трупах пакораных. Спачатку гінулі ў войнах з ім, потым гінулі ў войнах за яго. Ды яшчэ каб бярог старыя звычаі ды веру, а то з лаціннікамі спеўся. То гары яно ясным гарам!</div>
<div class="s5">Такая ў той час абыякавасць напала на людзей! Дый майстэрства падупала, як заўсёды пры вечнай вайне. І вось з паўтарасажнёвых муроў выпадалі і каціліся ў Нёман камяніскі, трушчыліся пад цяжарам валунных слаёў слаі цэглы (муры былі, як слоены пірог: слой каменных брылаў — слой цэглы), вежы (чатыры квадратныя і адна круглая, па імю Зафея) былі запушчаныя, выраслі на іх малыя бярозкі, лебяда і іншая дрэнь. Сачылі, відаць, больш за замкавым палацам, чым за мурамі.</div>
<div class="s5">І ўсё ж цытадэль была страшная. Стральчатыя гатычныя вокны палаца, грыфельныя муры, вострыя дахі са свінцовай чарапіцы, зялёная і смярдзючая вада бяздонных равоў, вузкія, як шчыліны, байніцы верхняга і ніжняга бою. Ля Саляной вежы — камяністы, касталомны зрыў да ракі. А ля яе — узгорак, вышэйшая кропка Замчышча, гародненская Галгофа. Там зараз кружляла груганнё: зноў, відаць, кагосьці выкінулі на пажыву.</div>
<div class="s5">Людзі на Старым рынку, прыціснутым ледзь не да самых равоў, не звярталі на птушак ніякай увагі, дарма што крумкачы лямантавалі не толькі над Зітхальным Гарбом, а і над вежамі. Звыклі. Чаго ні даводзілася бачыць за апошні час. Трэба было жыць. Хаця трохі падаражэй прадаць сваё, ледзь не апошняе, хаця трохі падзешавей купіць збожжа… Мала народу варушылася ў той дзень на чатырохкутнай плошчы.</div>
<div class="s5">Крамы данцыгскіх ды крулявецкіх купцоў былі шырока адчынены, але што ў іх рабіць простаму чалавеку? Збожжа там не прадаюць, збожжа там купляюць. Купляюць і футру, але якія футры ўлетку. Купляюць, вядома, і лён, і пяньку, ды толькі мераю іхняй куплі не мужыцкая жменя, а цэлы панскі абоз.</div>
<div class="s5">Варшаўскія, торуньскія, крымскія купцы. Часам прамільгне, бы з цёмнага дрэва рэзаны, веніцэец, гарбаносы нарвег, ці нават валох, або нават зябкі маўр. Ведаюць: тут спакойна, тут, у горадзе гарадоў, ніхто іх не зачэпіць. Бо ўсё тут, што датычыць гандлю, у руках купца і для купца. Купец не дасць магнату пакрыўдзіць і абабраць, рада не дасць царкве накласці на ўсё нясытую лапу.</div>
<div class="s5">І не ведаюць яны, што, нягледзячы на самаўпраўленне, усёй гэтай раскошы прыходзіць канец, прыйшоў ужо канец. І нічога не зробіць рада ні з замкам, ні з царквою, ні з магнатамі, ні з іхнімі шляхецкімі атрадамі, слугамі і прыгоннымі.</div>
<div class="s5">Толькі і засталося радзе, што ўладарыць над рамеснікамі, падмайстрамі ды плебеямі. І над табою ўсялякі суд ёсць, а ты, бурмістр, вы, радцы ды лаўнікі, толькі і можаце, што спрэчкі аб маёмасці разбіраць радзецкім судом ды забойствы і іншае такое — судом лаўнічым.</div>
<div class="s5">І дрэмле за акном ратушы мардаты лаўнік, чакае, калі нейкага злодзея спаймаюць ды прывядуць. А побач, у вялізным заезным доме гасцінным, думаюць багемскія, нямецкія і іншыя купцы, як бы Гародню на чарговым кірмашы абабраць.</div>
<div class="s5">Ідзе варта ў чашуйчатых латах. Падалей ад яе, падалей ад багатых крам. Вось на гэтым баку плошчы лепей. Тут хочаш бэркаўцам купляй, хочаш — жменяй. Над дзвярыма рыбных радоў рыба-кіт глытае Іёну. Над хлебнымі радамі волат-хлебаед жарэ каравай велічынёй з царкву — таксама пуката выразаны, пафарбаваны. А над дзвярыма піўнога рада анёлак пускае струмень. А што, сапраўды, як іначай паказаць, што такое піва і што яно робіць з людзьмі.</div>
<div class="s5">Хлебнік і рыбнік, гаспадары дзвюх вялікіх суседскіх крам і шматлікіх пры іх складаў, сядзелі ля дзвярэй у цяньку, на каменных лавах, ды лянотна гаманілі аб сім-тым. Балела з пахмелля галава: учора добра памаліліся богу Борцю, якому па вёсках і дагэтуль ставяць у ахвяру ля свепетаў* бярозавік і разведзены вадою мёд, імя якога пры айцах духоўных вымавіць — злітуйся і ўратуй нас, Пан Езус.</div>
<div class="s5"><i class="s4">* Свепет — борць, або пчаліны бортны рой.</i></div>
<div class="s5">Худы рыбнік скроб пальцамі ў рудых валасах. Хлебнік, увесь нібыта са сваіх хлябоў складзены-збіты, каламутна глядзеў на свет, віцаю крэсліў на зямлі нешта незразумелае.</div>
<div class="s5">—&nbsp;Чаго гэта ты чухаешся? Блохі адолелі, ці што?</div>
<div class="s5">Рыбнік нібыта абурыўся. Адказаў старым, як свет, жартам:</div>
<div class="s5">—&nbsp;Гу-у. Блохі… Што я табе, сабака, ці што? Во-ошы… Проста, братка, галава баліць. Увесь я сяння… як гарэлачная пляшка.</div>
<div class="s5">—&nbsp;Ну вось. Сяння, як пляшка, а ўчора ўпоперак канавы ляжаў, як грэбля… І вада цераз цябе верхам цурчала, як у дрэннага млынара.</div>
<div class="s5">—&nbsp;Ладно, до! Што за звычай прыпамінаць з учарашняга ўсё самае непрыемнае.</div>
<div class="s5">—&nbsp;Не буду. Як там у цябе хаця гандаль, рыбны кардынал?</div>
<div class="s5">—&nbsp;Ну-ну, не нюхаў доказнай інквізіцыі?</div>
<div class="s5">—&nbsp;Хай жыве царква святая. То як?</div>
<div class="s5">—&nbsp;Аман. Дзярмова. Запасаў няма.</div>
<div class="s5">—&nbsp;У абодвух у нас тых запасаў няма. Ні ў каго няма.</div>
<div class="s5">—&nbsp;Ану, дай слухаць. Нешта там юроды загарлалі, ды мешчанота наша туды пабегла.</div>
<div class="s5">Там, дзе адзін з бакоў плошчы ледзь не абрываўся ў роў, непадалёку ад замкавага моста, сапраўды ўзахапы і наперабой (аж напіналіся на лбах і шыях жылы) лямантавалі два чалавекі — юрод, падобны на цюк анучніка, калматы, худы, як віца, і здаравенны звераваты чалавечына ў шкурах і ў скураным поясе на палову жывата, з голымі рукамі і нагамі. Грыва валасоў, шалёныя вочы, сківіцы, што маглі б раструшчыць і камень. Расстрыга ад Спасаіконапрэабражэння, а цяперашні гарадскі прарок Іллюк. Уздымаў лапы, падобныя на звязкі тоўстых карэнняў:</div>
<div class="s5">—&nbsp;І прыйдзе за мною — праява мне была — нехта, як за Янам Ксціцелем… Езекііля* ведаеце?</div>
<div class="s5"><i class="s4">* Езекііль — біблейскі прарок.</i></div>
<div class="s5">—&nbsp;Не! Не!</div>
<div class="s5">—&nbsp;То яму, як і мне, сказана было: па грахах вашых і памаўзліваму юрадзейству тужыць па вас нябесны Ерусалім. Воды вашы горкія, бо гарэлка, што выпілі вы, — тут расстрыга заплюшчыў вочы і правёў далонню па пузе, — па-айшла-а па жылах зямных. І сказаў мне з Езекііля: «Еш ячменныя праснакі і пячы іх на чалавечым кале».</div>
<div class="s5">Бабы вакол плакалі. Мяшчане і рамеснікі змрочна глядзелі ў адверстую пашчу. А тут яшчэ паддаваў жару юрод, крычаў аб зямлі, якая згарэла, аб коршаках, якія судзяць мышэй, аб небе, што вось-вось саўецца ў світак.</div>
<div class="s5">Тужліва было слухаць яго — хоч ты плач. І адначасова трохі і памысна. Бо ўсё ж абяцаў і ён нейкае прасвятленне.</div>
<div class="s5">—&nbsp;Але прыйдзе, прыйдзе муж нейкі і вызваліць вас! Блізка! Блізка! Блізка!</div>
<div class="s5">Рыбнік сплюнуў пахмельную сліну.</div>
<div class="s5">—&nbsp;Што гэта там дурань пра суд крычаў?</div>
<div class="s5">—&nbsp;Судзяць сёння сіх-тых у замку царкоўным судом.</div>
<div class="s5">—&nbsp;Што, можа, тых, што псоту пускалі? Ад каго голад?</div>
<div class="s5">—&nbsp;Голад — ад Бога.</div>
<div class="s5">З самага заканчэння пабудовы Старога Замка суд часцей за ўсё засядаў у вялікай суднай зале. У малой зале замкавы суд збіраўся толькі на асабліва патаемныя працэсы. Аддавалі вялікую залу і царкоўнаму суду, калі гэты апошні не баяўся вынесці смецця са сваёй хаты. Тайныя ж допыты ён праводзіў звычайна ў сутарэннях дамініканскай капліцы, калі судзілі католікі. А калі судзілі праваслаўныя, то ў падземнай турме ля трохкупальнай Ганны або ў адным з мітрапалічных дамоў — камяніц тых, што ля Каложы*.</div>
<div class="s5"><i class="s4">* «Трохкупальная Ганна» і «Каложа» — цэрквы ў Гародні.</i></div>
<div class="s5">Сёння дастаслаўны сінедрыён поседам сядзеў у вялікай суднай. Адпачыўшы пасля палявання, добра такі выпіўшы напярэдадні (а Лотр яшчэ і разгавеўшыся), айцы непасрэдна прыступілі да важлівай справы, дзеля якой жылі ў гэтай зямной юдолі і насілі мантыі і расы рознага колеру, у залежнасці ад таго, як каму пашанцавала.</div>
<div class="s5">Зала была, уласна, верхняй паловай усходняга нефа*. Замкавы палац быў пабудаваны ў выглядзе базілікі, як царква, і меў шэсць нефаў, з якіх сярэдні быў толькі трохі вышэйшы за астатнія. Да яго прылягала па два бакавых нефы з кожнага боку і адзін папярочны, трансэпт. Сярэдні неф быў ва ўсю вышыню будынка і служыў залай для тронных прыёмаў. У трансэпце былі пакоі вялікага князя, а потым караля і іхніх двароў, цяпер даволі запушчаныя. Бакавыя і папярочны нефы былі пасля паходу Вітаўта на Пскоў** падзелены на два паверхі. У ніжнім паверсе заходняга нефа жыла варта, у другім — прывілеяваныя воіны. Другі заходні неф служыў жыллём для замкавых жыхароў, і там былі скарбніца і падземны ход за Гараднічанку. У першым, усходнім нефе, на абодвух паверхах, былі жытло для шаноўных гасцей і вялізная дварцовая капліца. І, урэшце, у першым паверсе крайняга ўсходняга нефа былі цямніцы для радавітых і склады зброі.</div>
<div class="s5"><i class="s4">* Неф (або карабель) — выцягнутая ў даўжыню, прамакутная частка будынка.</i></div>
<div class="s5"><i class="s4">** 1405 г.</i></div>
<div class="s5">На другім паверсе большую частку памяшкання займала вялікая судная зала (малая была ў трансэпце, пад бокам у караля), а меншую, аддзеленую ад яе пры Вітаўце ж мурам у тры цагліны, — катоўня. З катоўні скрыты ход у сцяне вёў праз усе паверхі пад зямлю, дзе былі сутарэнні для вязняў, а яшчэ глыбей каменныя мяхі, у якіх губляўся назаўсёды след чалавечы і адкуль за стагоддзе з лішнім не выйшаў, здаецца, ніхто, нават на могілкі. Аб іхніх жыхарах проста забывалі і, калі спушчаны ўніз гарлач з вадою праз тры дні поўны вяртаўся назад — закрывалі дзірку ў столі мяшка каменем, бы запячатвалі збан з віном, а праз паўгода, калі пераставала смярдзець, спускалі туды ж на вяроўцы новага вязня. З-за таго, што судная зала была ў верхняй частцы нефа, вострыя гатычныя скляпенні з пукатымі рэбрамі нярвюраў* віселі ледзь не над самай галавою, папярочна-паласатыя, у чырвоную і белую палосы. Вузкія, як шчыліны, верхнія часткі вокан былі ля самай падлогі, і таму святло падала на твары членаў суда ненатуральна, асвятляючы толькі ніжнюю частку падбароддзя, там, дзе яно пераходзіць у шыю, лапік пад ніжняй губой, ноздры і верхнюю частку верхніх павек з бровамі. Насы кідалі шырокую паласу ценю на лоб, непрасвяцімая цемра ляжала ў вачніцах, і твары суддзяў здаваліся таму злавеснымі, незвычайнымі, такімі, якіх не бывае ў людзей.</div>
<div class="s5"><i class="s4">* Нярвюра — выпуклае рабро звода, ягоны каркас.</i></div>
<div class="s5">Суддзі сядзелі на ўзвышэнні, ля самага ўваходу ў катоўню, за сталом, што быў завалены скруткамі паперы, фаліянтамі спраў, пер'ямі. Акрамя Басяцкага, Камара і Лотра, сёння, як на ўсіх працэсах, што былі царкоўнымі па юрысдыкцыі, але датычыліся ўсяго горада, сядзелі ў суднай зале войт горада Цыкмун Жаба, шырокі брухам, грудзьмі і ўсім іншым магнат, апрануты ў залататканую чугу і з пячаткаю неверагоднай тупасці і такога ж неверагоднага самаўзвышэння на твары; бурмістр горада Юстын, якога ўжо трэці год выбіралі на гадавы тэрмін: мяшчане — таму, што быў адносна справядлівы, купцы — таму, што быў багаты, а царква хаця і не выбірала, але не пярэчыла, бо толькі яны адны ведалі, колькі ўсяго рознага ўдалося ім і магнацтву выдраць ад Юстына, рады і горада за гэтыя тры гады.</div>
<div class="s5">Сядзеў, акрамя іх, схізмат (дармо, што Гародня тады была пераважна праваслаўнай), правялебны Рыгор Гародзенскі, а ў міры Гіляр Балвановіч, а для непачцівых і цяпер проста Грынь. Рыхлы, сонны, з маленькімі мядзведжымі вочкамі. Адны толькі гараджане ведалі, што, калі даводзіцца разбараняць у бойках гарадскія канцы, гэтая млявасць правялебнага можа цалкам нечакана, як у кракадзіла, перайсці ў бліскавічныя хуткасць і спрыт.</div>
<div class="s5">Акрамя іх, было яшчэ некалькі духоўных за судзейскім сталом, а ў другім канцы залы вяшчальнікі, якія за пачаткам суда выйдуць за муры і абвесцяць аб усім гораду, і дзесяткі тры цікаўных са шляхты і іхніх кабет.</div>
<div class="s5">Ды яшчэ ля сцен стаяла варта, а сярод іх вызначаліся двое: паўсотнік Пархвер, сапраўдны гігант у сажань і шэсць дзюймаў ростам і адпаведны ў плячах і грудзях, і сотнік Карніла, змрочнага выгляду, нізкалобы і каржакаваты, як корч, воін.</div>
<div class="s5">На Пархвера на вулках глядзеў натоўп. У Кракаве па ім вар'яцелі прыдворныя разбэшчаныя жонкі, таму што быў ён не проста хваравіты гігант, якога і вецер пераломіць, а сапраўдны, прапарцыянальна складзены волат, першы на кані, першы на мячах, першы за сталом, з рукамі, таўшчынёю, як сярэдні чалавек у поясе, вагою трохі цяжкаваты. І прытым не бык. Твар спакойны, вочы вялікія і сінія, нават з задумлівасцю, валасы залатыя. Чорт яго ведае, як яго такога ўмудрыліся выпусціць на свет?!</div>
<div class="s5">Карніла здаваўся перад ім проста малым, хаця быў сярэдняга росту. Чырвоны, трохі больш грузны, чым трэба, падстрыжаны пад гаршчок, падобны ў сваіх латах на самавар — нічога асаблівага. Млелі па ім пры двары, дзе ён таксама бываў у войтавай свіце, куды меней. І ўсё ж, хаця жанчыны і тут рабілі палітыку ў большай ступені, чым гэтага хацелі і чым аб гэтым думалі мужчыны, Карніла ішоў да вайсковай верхнасці хутчэй за ўсіх. І ўсе ведалі: менавіта яму дадуць тысячніка, калі з выпадку вайны трохі павялічыцца гародзенскае войска. Таму што Карніла вызначаўся дзіўнай, амаль нечалавечай спраўнасцю, вернасцю і дысцыплінай, а ў Пархвера, хаця і разумнейшы быў, здараліся прыпадкі ярасці, гневу і баявой лютасці, такой, калі чалавек ужо не зважае ні на што: ні на ворага, ні на сваіх начальнікаў.</div>
<div class="s5">Калі яшчэ дадаць, што з прыадчыненых дзвярэй катоўні вырывалася і скакала па скляпеннях і нярвюрах зарыва, што адтуль часам выглядаў кат, — перад намі будзе поўная карціна таго, што адбывалася ў суднай зале тым летнім днём.</div>
<div class="s5">Цыпрыян Лотр сядзеў сёння як старэйшы на месцы старшыні суда. Няўхвальна паглядаў, як фіскал* Ян Камар дрэмле, нахмурыўшы грозныя бровы. Што за дрэнны звычай спаць на ўсіх прэніях?! «Бярэ» занадта чалавек. І спіць мала ўначы. Але ж вось не дрэмле Басяцкі за сваім асобным, адвакацкім столікам. Шамаціць сувоямі паперы і пергаментнымі аркушамі, з-пад аксаміцістага чорнага капюшона глядзяць жывыя вочы.</div>
<div class="s5"><i class="s4">* Абвінаваўца.</i></div>
<div class="s5">Гэты не дрэмле, хаця таксама не спіць начамі, хай сабе зусім з другой прычыны, чым Камар. Па-першае, тайныя справы (доўга ім яшчэ быць тайнымі, хай не спадзяецца, і добра, калі год праз восемдзесят можна будзе ўзняць забрала і адкрыта назваць дамініканскую капліцу езуіцкай, якой яна, фактычна, вось-вось будзе, або, ні на каго не зважаючы, узвесці вялізны новы касцёл*); па-другое, думы аб тым, як, акрамя невялічкай сваёй дамініканскай школкі, прыбраць у рукі, хай сабе і непрыкметна, парафіяльную ды царкоўную школы. Па-трэцяе, іншыя начныя справы. Гэта ён тут толькі адвакат, а вось што ён па начах у сутарэннях дамініканскай капліцы?!</div>
<div class="s5"><i class="s4">* Новы езуіцкі касцёл сапраўды быў скончаны толькі каля сярэдзіны ХVІІ ст.</i></div>
<div class="s5">Кардынал устаў:</div>
<div class="s5">—&nbsp;Імем маці нашае, рымскае царквы, вінавацяцца сёння ў страшных злачынствах супраць Бога і чалавецтва гэныя брыдкія адроддзі пекла, зграя сатаны… Прынясіце схопленых.</div>
<div class="s5">Карніла прынёс з бакавой нішы і паставіў на стол клетку з мышамі. Сярод цікаўных завішчала нейкая пані. Пачаўся Божы суд.</div>
<div class="s5">—&nbsp;Хай палохаюцца падсудныя суда Божага. — Кардынал нават сам адчуваў, як сыходзіць высакародствам ягонае аблічча. — Я, нунцый яго свяцейшаства папы…</div>
<div class="s5">Ён гаварыў і гаварыў, з асалодаю адчуваючы, як лёгка плыве мова, як тонка, зусім не па-кухоннаму гучыць залатая лаціна, як грацыёзна рухаюцца пальцы па краях скруткаў.</div>
<div class="s5">—&nbsp;…іспісаўшы правіны іхнія, перадаю стырно суда фіскалу. Прачытайце абвінавачванне, фіскал.</div>
<div class="s5">—&nbsp;Га? — толькі тут прачнуўшыся, спытаў Камар.</div>
<div class="s5">—&nbsp;Вазьміце на сябе шчыт веры, брат мой, каб адбіць усе распаленыя стрэлы крывадушніка.</div>
<div class="s5">Біскуп устаў, міргаючы не толькі вачыма, але і цяжкімі бровамі, пашукаў пачатак прамовы сярод аркушаў, не знайшоў. І раптам ірвануўся адразу на крык, нібы з берага ў кіпецень.</div>
<div class="s5">—&nbsp;Шалберы, махляры, ерэтыкі ў сатанінскім юрадзействе і зладзействе сваім, аб'елі яны нашу квітнеючую краіну, — біскупавы пальцы, бы ў латы, закутыя ў золата, хрызапразы, смарагды і бірузу, торкалі ў клетку. — Гноем павінныя гадавацца — хлеба яны ўсхацелі.</div>
<div class="s5">Грубы рэзкі твар наліваўся бурай крывёю, пенныя заедзі накіпалі ў кутках вялізнага жорсткага рота.</div>
<div class="s5">—&nbsp;Радзіму нашу мілую, слаўны горад Гародню, горад гарадоў, асірацілі яны. Жэрлі, бы не ў сябе, і апаганьвалі жыта наша, і выводзілі ў ім гэтакіх жа дзяцей граху, як самі. Імем царквы ваяўнічай, імем Бога і апостальскага намесніка яго на зямлі, імем вялікай дзяржавы нашае і прасветлага кроля Жыкгімонта — я вінавачу!</div>
<div class="s5">Голас ягоны загрымеў пад нізкімі скляпеннямі, як голас звона ў званічнай клетцы.</div>
<div class="s5">—&nbsp;Я вінавачу гэтае адроддзе ў беганіне ўначы пад падлогаю, у палоханні жонак і… палюбоўніц…</div>
<div class="s5">Лотр зразумеў, што Камар трохі заманіўся. Ужыў з разгону пасля слова «жонак» злучнік «і», не ведаў, што б такое назваць яшчэ, і, па сваім вопыце ведаючы, што «каханка» ўсё ж менш ганебна, чым «дзеці», ляпнуў «каханку». І гэта ў той час, калі дзяцей мае кожны жыхар горада, а трымаць палюбоўніц — рэч недазволеная.</div>
<div class="s5">—&nbsp;…пражэрлівасці, смуродзе злашкодным, раскраданні чужога збожжа і іншым. Я патрабую каразна*!</div>
<div class="s5"><i class="s4">* Пакарання смерцю.</i></div>
<div class="s5">Не, «палюбоўніц», здаецца, ніхто не заўважыў. Наадварот. Камар так узбухторыў народ, такі ён зараз выключна велічны, што цікаўныя адказваюць крыкамі, а пані істэрычным віскам:</div>
<div class="s5">—&nbsp;Пражэры! Драпежнікі! Шкоднікі!</div>
<div class="s5">Другі вяшчальнік выходзіць, каб пракрычаць народу, чаго патрабаваў фіскал.</div>
<div class="s5">Лотр успамінае ўсе такія працэсы. Што зробіш, Богу падпарадкоўваюцца і жывёлы, хаця іхняя душа танюткая, зусім празрыстая і не мае перад сабою вечнасці і бяссмерця. Судзілі год сто назад у Рыме чорнага ката алхіміка… як бо ж яго… ну, усё адно. Павесілі. Судзілі разам з гаспадаром, лекарам Карнеліусам з Майнца, ягонага барана, у якога ўсяліўся дэман. Судзілі год пяцьдзесят таму ў Францыі Сулара і ягоную свінню. Яго спалілі, яе закапалі ў зямлю. Дэману, ворагу рода чалавечага, нельга патураць, нават калі ён знаходзіць сабе прыстанак у бесславеснай істоце. Судзілі ўжо і мышэй, у Швейцарыі. І казлоў судзілі і палілі. Гэтых часцей за ўсё, за схожасць з чортам.</div>
<div class="s5">І, аднак, Лотр усміхаецца. Ён не ведае, аб чым думалі іншыя суддзі, ці верылі ў правіну Суларавай свінні і лекаравага барана, але ён, Лотр, не ўпэўнены, што зубамі мышэй дзейнічаў на гэты раз д'ябал. Ён ведае, што гэты суд нешта накшталт пластыра, які адцягвае гной, або п'явак, якія смокчуць лішнюю кроў, каб яна не кінулася ў галаву. Можна праявіць і міласэрнасць, якой славута Хрыстова царква.</div>
<div class="s5">І пад удар молата Лотр устае. Сціхае шалёны крык.</div>
<div class="s5">—&nbsp;Нашто ж так жорстка? — Твар ягоны свеціцца. — Бедныя, літасць царкоўная і на іх. Ці прызнаяце вы правіну сваю, малодшыя, падманутыя браты нашы?</div>
<div class="s5">Карніла нахіліўся да клеткі. Але гэтага нават не трэба было рабіць. У раптоўнай мёртвай, зацікаўленай цішыні ясна аддалося жаласнае папіскванне мышэй.</div>
<div class="s5">—&nbsp;Гм… Яны прызнаюць сябе віноўнымі, — сіпла сказаў Карніла.</div>
<div class="s5">—&nbsp;А вы ім хвасты не прыціскалі? — з тым жа светлым абліччам спытаў Лотр.</div>
<div class="s5">—&nbsp;Крый Божа… Гэта ж не чалавек… Я… іх, скажам шчыра, баюся.</div>
<div class="s5">—&nbsp;Царква міласэрная. Дык вось, брат мой Фларыян, скажы ў абарону аблудных гэтых.</div>
<div class="s5">Прыкрыўшы вочы рукою, Лотр сеў. І адразу ўстаў айцец Фларыян. Усмешка на хвіліну прамільгнула па вуснах, шэрыя вочы змежыліся, бы ў яшчаркі на сонцы.</div>
<div class="s5">—&nbsp;Яны прызналіся ў раскраданні хлеба. Чаму вучылі мяне ў такіх выпадках у Саламанскім універсітэце? Вучылі таму, што галоўнае ў суднай справе — прызнанне абвінавачанага ці абвінавачанай. Нават калі іншых доказаў няма — яно сведчыць аб жаданні жывой істоты быць чыстым перад Богам і царквою. Тут мы, на шчасце, маем досыць доказаў. — Хітрая, разумная, чымсьці нават прыемная ўсмешка зноў прабегла па вуснах патаемнага езуіта. — Маем мы і прызнанне. Значыцца, пераконваць у неабходнасці прызнання нікога не даводзіцца, і кніга праўды, якую запаветалі нам найчысцейшыя дбайнікі веры Шпрэнгер і Інстыторыс*, сёння застанецца закрытай.</div>
<div class="s5">* «Молат ведзьмаў» — ізуверская сярэдневяковая кніга аб ведаўстве і сродках, якімі можна вырваць у ведзьмаў прызнанне.</div>
<div class="s5">—&nbsp;Разгарніце яе! Разгарніце! — залямантавала нейкая жанчына на лавах.</div>
<div class="s5">—&nbsp;Я ведаю яе на памяць, — сказаў дамініканец. — І я не задумваўся б ужыць яе, каб для гэтага былі прычыны. Пакаранне мы знойдзем і без «Молата ведзьмаў». Помніце, яны прызналіся… Зрэшты, паколькі справа аб хлебе датычыцца перш за ўсё не сыноў царквы, якія дбаюць больш аб хлебе духоўным, а міран — я хачу спытаць, што думае аб гэтым славуты сваім найвенкшым багаццем, розумам і сілай, ды яшчэ і адукацыяй, магнат, ілюстрысіме Цыкмун Жаба.</div>
<div class="s5">Жаба перабіраў тоўстымі пальцамі вясёлкавы шалевы пояс, які ляжаў у яго не на жываце, а пад грудзьмі. Тлустыя касіцы чорных валасоў падалі на вочы. Адкашляўся. Твар стаў такі, што хаця б і Карлу Вялікаму па паважнасці, толькі што дурны, як свіная левая шынка.</div>
<div class="s5">—&nbsp;Свядомасць — важная справа. То бок прытомнасць… Тфу… прызнанне. Прызнанне — гэта… уга!… Памятаю, выпівалі мы… Прызналіся яны тады… Зноў жа, і хто кажа, што ведае, гаворыць праўду, а словы лжэсведкі — падман. Мужыкі мае сведчылі: аб'елі іх мышы, а…</div>
<div class="s5">Жаба тужыўся, нараджаючы ісціну.</div>
<div class="s5">—&nbsp;…гэта… vox populi vox… гэта… Як бо гэта ў калегіюме казалі… ну, arbiter elegantiarum…* Памятаю, закусвалі мы…</div>
<div class="s5"><i class="s4">* Бессэнсоўны набор лацінскіх слоў: «Голас народа — голас… арбітра элегантнасці» (прыгожае).</i></div>
<div class="s5">—&nbsp;Скажыце пра мышэй і збожжа.</div>
<div class="s5">—&nbsp;Збожжа трэплюць: водзяць па ім малатарныя колы з канямі іхнімі. І гэта адбываецца ад Пана Бога. Вялікая прамудрасць ягоная.</div>
<div class="s5">—&nbsp;Дзякуй.</div>
<div class="s5">Басяцкі ўбачыў, што Лотру — хоць праз зямлю праваліся. Добра яму, а што б рабіў ён, каб даводзілася жыць побач з такім?</div>
<div class="s5">Войт не проста ідыёт, а ідыёт дзейны, ды яшчэ і п'яны і ўпэўнены ў сваіх велічы і розуме. Крыўдуе, калі хоць па самаму дробнаму пытанню не спытаюць ягонай думкі. А ён — войт, значыць, ад караля. Ён гаспадар горада. Ён багаты, як халера, і моцны, як чума. «У яго войска, і паглядзеў бы я, як ты, кардынал, пасварыўся б з «мячом горада».</div>
<div class="s5">Але ён добра валодаў сабою. І таму расчулена паківаў галавой і сказаў з класічным аратарскім жэстам:</div>
<div class="s5">—&nbsp;Я заклікаю ў гэты раз быць міласэрнымі: не ведаюць бо, што вытвараюць. Улічыце, гэтыя шэранькія стварэнні могуць прыносіць і карысць. Яны паядаюць лічынкі, і насякомых, і чарвякоў.</div>
<div class="s5">Аблічча ягонае было аблічча самай уседаравальнай літасці.</div>
<div class="s5">—&nbsp;Яны елі, так, але ж і яны павінны падтрымліваць тленнае цела, калі ўжо Бог наш уклаў у яго душу.</div>
<div class="s5">Лотр хітаў галавою, быццам яго ўмашчалі нардам*.</div>
<div class="s5"><i class="s4">* Усходняе духмянае рэчыва.</i></div>
<div class="s5">—&nbsp;І, нарэшце, галоўны мой козыр… э-э-э… довад: мышам невядомыя Запаветы Майсея, што забараняюць прысвойваць чужую ўласнасць. Я скончыў.</div>
<div class="s5">—&nbsp;Суд ідзе на думу і нараду, — сказаў Лотр.</div>
<div class="s5">…У дзень вялікага суда над мышамі вольны мужык прыгараднай вёскі Занямонне Зянон з'явіўся ў Гародню, каб купіць хаця трэць бязмена збожжа. У Занямонні, як і паўсюль, было дужа цяжка, і, напрыклад, сам Зянон з жонкаю ўжо чатыры дні не елі ні хлеба, ні кашы. Згарэла нават лебяда. Удавалася, што праўда, лавіць рыбу. Ды што рыба? Рыбаю тою кішаць рэкі. Удавалася нават, з вялікай асцярогай, лавіць сілом зайцоў, і быў аднойчы выпадак — лань. Мяса і рыба былі — гэта праўда. Але дарослыя ўжо цэлы год дасыта не елі хлеба, часам месяцамі не бачылі яго. Мяса, заўсёды толькі мяса дзікіх жывёл, ды яшчэ і забароненых верай (як заяц) або магнатам (як лань). Сёння спаймаў аж трох, а потым за тыдзень нічога. А солі, каб зберагчы, таксама не было.</div>
<div class="s5">Дзецям бацькі ўсё ж давалі патроху хлеба, і то малыя пакутавалі жыватом. А самім даводзілася дрэнна.</div>
<div class="s5">Ад заўсёднага мяса без солі аж вараціла, і ўвесь час думалася, а што будзе зімою, калі Нёман укрыецца лёдам, калі звяры адкачуюць у нечапаныя пушчы, а сляды будуць заставацца на снезе, а значыць, у кожны момант цябе могуць спаймаць панскія паюкі. Што будзе тады?</div>
<div class="s5">Зянон гнаў ад сябе гэтыя думкі. Усё адно нічога не зробіш. Ён прайшоў зарэчную частку з дамамі багатай замкавай шляхты і замкавых рамеснікаў, прайшоў драўляны мост і стаў падымацца па ўзвозе. Увесь час яго абганялі вазы з ільняным насеннем, соладам, хмелем, бочкамі піва, вапнай, футрамі ў звязках, жалезнымі паробкамі і, галоўнае, хлебам. І мужык не мог не думаць, чаму гэта так, што вось у яго няма і бязмена хлеба, як амаль ва ўсіх, а вазы цягнуцца, цягнуцца, і ўсіх іх хутка паглыне нясытая зяпа Старога рынку, а потым замежныя землі. Нешта тут усё было не тое.</div>
<div class="s5">Вялікі горад, тысячы людзей, моцныя муры, крамы, замак, з дзесятак цэркваў ды яшчэ манастыры, ды капліцы, ды унь званіца курыі — глянеш — шапка валіцца, ды унь будуюць вялізны касцёл бернардынаў з кляштарам. А унь узвышаецца Святая Ганна. А там, далёка ўлева, зіхаціць, як вясёлка, Каложа, у імя Барыса і Глеба.</div>
<div class="s5">На ўсё хапае. А ў мужыкоў няма хлеба. Ды і ў мяшчан не лепей. Колькі іх?! Унь вуліца Кавальская, Мечная, Піўная, Калёсная, вуліца Стрыхалёў*, вуліца Адвеса**, Утэрфінавая***, вуліца Абадранага Бабра, Страменная, Багамазная, Разьбярны кут, ды яшчэ і яшчэ, дваццаць сем вялізных вуліц, не лічачы завулкаў, тупікоў ды асобных выселкаў, слабодак і хат.</div>
<div class="s5"><i class="s4">* Вапеннікаў.</i></div>
<div class="s5"><i class="s4">** Грунтвагі.</i></div>
<div class="s5"><i class="s4">*** Суконная.</i></div>
<div class="s5">І ўсе гэтыя магершчыкі, кацельшчыкі, маляры, саладоўнікі, сталяры сядзяць і не маюць да чаго прыкласці рукі, і тымі ж вачыма, што і ён, Зянон, праводзяць кожны хлебны воз.</div>
<div class="s5">Ад нязвыклага гарадскога шуму ў мужыка дурэла галава. Спакойнымі, глыбока пасаджанымі шэрымі вачыма ён глядзеў, як круцяцца колы берагавых млыноў (Нёманава плынь адводзілася на іх плятнямі), як паўзуць па блоках у верхнія паверхі складаў цюкі з таварам, чуў, як гарлаюць гандляры, як вухае васкабойка, як звіняць малаточкамі па сталі чаканшчыкі ў мечных майстэрнях.</div>
<div class="s5">Пахла шкурамі, гноем, невядомымі, нетутэйшымі пахамі, гарэлкай, мёдам, сенам, салёнай рыбай, дзёгцем, хмелем, рыбаю свежай, каноплямі, іншым, незнаёмым Зянону.</div>
<div class="s5">Трапляліся насустрач воіны ў медзі і сталі, магнаты ў золаце, парчы і галандскім сукне, гаспадыні ў шаўках — і Зянон збочваў сваімі скуранымі поршнямі ў пыл. Не таму, што баяўся (ён быў вольны), а проста, каб не запэцкаць гэтага дарагога хараства. Гэта ж падумаць толькі, на якія каштоўныя рэчы ўзбіліся людзі!</div>
<div class="s5">На Старым рынку ён падышоў да крамы хлебніка.</div>
<div class="s5">—&nbsp;Выручы.</div>
<div class="s5">Хлебнік, нібы складзены са сваіх уласных хлябоў, агледзеў здаравеннага, трохі нехлямяжнага мужыка ў вышыванай кашулі і з сякеркай-кляўцом* за поясам (вольны!), белавалосага, хударлявага.</div>
<div class="s5"><i class="s4">* Клявец — востраканечны малаток для насякання жорнаў.</i></div>
<div class="s5">—&nbsp;Чаго табе?</div>
<div class="s5">—&nbsp;Хлеба.</div>
<div class="s5">Хлебнік зірнуў на рудога суседа. Замест адказу спытаў:</div>
<div class="s5">—&nbsp;Дзяцей у цябе многа?</div>
<div class="s5">—&nbsp;Хопіць.</div>
<div class="s5">—&nbsp;Ну вось, каб у мяне так зернеек было… А чаго ты да каго з паноў не пойдзеш ды купу* не возьмеш?</div>
<div class="s5"><i class="s4">* Пазыка.</i></div>
<div class="s5">Рука Зянонава паказала на клявец:</div>
<div class="s5">—&nbsp;Гэта ўсё адно што вось адразу г э т а аддаць… Гэта ўсё адно што вось зараз яго табе аддаць ды пайсці.</div>
<div class="s5">—&nbsp;Гэтую цацку?</div>
<div class="s5">—&nbsp;Гэта т а б е яно — цацка.</div>
<div class="s5">—&nbsp;Бач, горды… Няма ў мяне хлеба.</div>
<div class="s5">Зянон уздыхнуў, зразумеўшы, што пазычыць не выйдзе. Была ў яго ў хаце шкура срэбнай лісіцы, яшчэ зімовая, ды ўсё бярог, і вось толькі ўчора, жадаючы прадаць даражэй, заквасіў апошнюю жменю мукі ды намазаў шкуру з мяздранага боку. Не выпадала аддаваць апошнюю манету, мала што можа здарыцца за два тыдні, пакуль не прадасць лісіцу (мог прыехаць, напрыклад, поп, і тады не абярэшся лаянкі, а можа, і горшага), ды што зробіш.</div>
<div class="s5">Ён выцягнуў манету з-за шчакі, лінуў на яе вадою з цэбра, што стаяў на зрубе.</div>
<div class="s5">—&nbsp;Чаго мыеш?</div>
<div class="s5">—&nbsp;Я-то здаровы. А бываюць розныя, пракажоныя хаця б. Хоць усё гэта і ад Бога, а ў рукі браць брыдка.</div>
<div class="s5">—&nbsp;Ну, гэта як каму, — усміхнуўся хлебнік.</div>
<div class="s5">—&nbsp;То дасі?</div>
<div class="s5">Хлебнік пачухаў галаву:</div>
<div class="s5">—&nbsp;Дынарый кесара. Любы ты мой чалавек. Чалавек ты ўжо дужа харошы. Горды. Ну, можа, наскрабу. — І манета знікла, нібы яе й не было.</div>
<div class="s5">Зянон стаяў і чакаў. Праехаў паўз яго воз з сенам да брамы бернардынаў. Побач ішоў здаровы дурыла-манах. Калматы сялянскі конік пацягнуўся быў да воза — манах ударыў яго па храпе. Конік звыкла — нібы заўсёды так было паложана — апусціў галаву са слёзнымі вачыма.</div>
<div class="s5">І тут Зянон убачыў, як напярэймы возу ідзе знаёмы каваль, Кірык Вястун, боўдзіла, можа, толькі на галаву ніжэйшы за славутага Пархвера. Твар адмыў, а рукі — чорт ты іх нават за тыдзень адмыеш. Смяецца, зубы прадае. Жоўты ў пшанічны колас, як агонь у ягонай кузні. Вочы ястрабіныя. Скураны фартух цераз плячо, у адной руцэ молат. А з ім ідзе яшчэ адзін здаравіла (ох, і здаровы ж гародзенскія мяшчане, дый паўсюль па Белай Русі не горшыя!), толькі што худзейшы ды валасы занадта доўгія. Гэты — у бялюткай, як снег, світцы і ў данельга заляпаных гразёю поршнях. Цераз плячо — казіныя мяхі вялізнай дуды.</div>
<div class="s5">Дудар глянуў на сцэну з конікам, пайшоў да воза і скубануў адтуль вялікі ахапак сена. Манах сунуўся быў да яго, але тут павольна падышоў Вястун.</div>
<div class="s5">—&nbsp;Чаго табе, чаго? — спытаў нявінным голасам.</div>
<div class="s5">Дудар ужо кінуў сена коніку.</div>
<div class="s5">—&nbsp;Еш, Божая худоба, — і трапануў яго па грыўцы, што звісла на вочы. Жывёла прагна пацягнулася да сена.</div>
<div class="s5">—&nbsp;Сена шкадуеш, куражэр? — спытаў Кірык. — От так табе чэрці ў пекле халоднай вады пашкадуюць.</div>
<div class="s5">—&nbsp;Сам у пекле будзеш, дысыдэнт*, — сказаў бернардынец.</div>
<div class="s5"><i class="s4">* Хрысціянін, не каталік.</i></div>
<div class="s5">—&nbsp;За што? За тое, што не так жагнаюся? Патрэбна гэта Пану Богу, як тваё мінулагодняе дзярмо.</div>
<div class="s5">—&nbsp;Блюзнер! — круцячы вачыма, як баран перад пратэсамі, прахрыпеў мніх.</div>
<div class="s5">—&nbsp;Скубі яшчэ ахапак! — скамандаваў Кірык.</div>
<div class="s5">Валыншчык марудзіў, бо манах пацягнуўся да корда. І тады каваль узяў яго за руку з кордам, хвіліну павагаўся, адольваючы немалое супраціўленне, і павёў руку з кордам да мніхава лба:</div>
<div class="s5">—&nbsp;А вось я цябе навучу, як схізматы хрысцяцца. Хаця раз ды саграшы.</div>
<div class="s5">Каб не параніцца, бернардынец расціснуў кулак. Корд змейкаю бліснуў у пыле. Дудар падумаў, узняў яго, з сілаю шпурнуў у студню. Там гулькнула. Ён паправіў дуду і пайшоў да воза.</div>
<div class="s5">—&nbsp;Вось так, — Вястун з сілаю прыпячатаў мніхаў кулак да ягонага лба. — І вось так, — мніх сагнуўся ад штуршка ў жывот. — А цяпер правы плячук… Куды ты, куды? Не левы, а правы. А вось цяпер — левы.</div>
<div class="s5">І з сілаю адкінуў мніха ад сябе.</div>
<div class="s5">—&nbsp;Блюзнерства гэта, Кірык, — няўхвальна сказаў дудар. — Гарэзаванне.</div>
<div class="s5">—&nbsp;Кінь, — плюнуў каваль. — Унь Кляонік каталік. Што я, прымушаў яго па-нашаму жагнацца? Ды я яго кулаком абмахаў, а не пяццю пальцамі. Кінь, дудар, сам хвігаю жагнаешся.</div>
<div class="s5">Конік удзячна хітаў галавою. І тут сёй-той на плошчы, і Зянон, і нават сам каваль свіснулі. З абскубенага воза тырчалі жаночыя ногі, падціскаліся. Мніх з бліскавічнай хуткасцю ссунуў на іх сена, пабег побач з коньмі, падганяючы іх.</div>
<div class="s5">Брамнік з грукатам адчыніў перад возам браму. Усміхнуўся з разуменнем справы.</div>
<div class="s5">Воз знік. Ляснулі палавіны брамы.</div>
<div class="s5">—&nbsp;Бачыў? — з рогатам спытаў Кірык. — Вось табе і скубанулі.</div>
<div class="s5">—&nbsp;Вачам не веру, — палез у патыліцу дудар.</div>
<div class="s5">Сябры з рогатам рушылі вуліцай, стараючыся заняць як мага больш месца.</div>
<div class="s5">«Трэба будзе з кавалём пагаварыць», — падумаў Зянон.</div>
<div class="s5">Хлебнік ужо выйшаў з невялічкім хатульком. Гледзячы ў спіны сябрам, шапянуў:</div>
<div class="s5">—&nbsp;Ерэтыкі. Цяпер вядома, адкуль такія лісткі падмётныя, вабныя з'яўляюцца, ад якіх такіх братэрстваў.</div>
<div class="s5">Зянон убачыў клуначак.</div>
<div class="s5">—&nbsp;Ты што? Пабойся Бога, хлебнік.</div>
<div class="s5">—&nbsp;Уздаражэла збожжа, — пазяхнуў той. — Ну і… потым… табе ўсё адно праз тыдзень прыходзіць, то астачу, столькі ж, тады возьмеш. Каб не навальваўся адразу, каб далей хапіла. Я цябе шкадую.</div>
<div class="s5">—&nbsp;А збожжа тым часам яшчэ ўздаражае?</div>
<div class="s5">—&nbsp;Шкадуй пасля гэтага людзей, — сказаў рыбнік.</div>
<div class="s5">—&nbsp;Слухай, ты, — засіпеў хлебнік. — Мала ў мяне хлеба. Зусім амаль няма. І мог бы я табе і праз тыдзень нічога не даць, і ўвогуле не даць. Ціхон Вус твой сябар?</div>
<div class="s5">—&nbsp;Ну, мой.</div>
<div class="s5">—&nbsp;Не ведаеш закону? Між сяброў кругавая парука. Вус мне двойчы па столькі вінен. Ідзі… І калі хочаш, каб увесь горад цябе па языках трапаў, каб усе ў цябе пальцамі торкалі і казалі: «Вось, кіпаць*, мужык прагны, сябра, чулі, як шкадуе, як выручыць не згадзіўся?…», калі хочаш прытчай і наруганнем агульным быць — тады прыходзь праз тыдзень за другой паловай.</div>
<div class="s5"><i class="s4">* Кіпаць — зняважлівае, даўнейшае прозвішча мужыкоў: кулак, скупая цёмная дзеравеншчына.</i></div>
<div class="s5">Зянон стаяў бледны. Ён ведаў: яго толькі што бессаромна падманулі. І што цяпер даваць дзецям? Але ён ведаў і тое, што ні праз тыдзень і ніколі не прыйдзе па астатняе збожжа. Звычай ёсць звычай. Ніхто не дапаможа, усе будуць паказваць пальцамі на чалавека, які не заплаціў доўг за бліжэйшага друга, не дапамог яму.</div>
<div class="s5">Акруціў, навалач-хлебнік.</div>
<div class="s5">Заграбаючы поршнямі пыл, Зянон рушыў ад крам. Што ж цяпер рабіць? Што будуць есці дзеці?</div>
<div class="s5">Рука ягоная трымала клунак, зусім не адчуваючы яго, нібы ватнымі пальцамі. Усё больш разгіналіся яны — ён не заўважаў, глядзеў невідушчымі вачыма перад сабой.</div>
<div class="s5">Хатулёк выслізнуў у пыл і, не завязаны, а проста сабраны, расхінуўся. Жыта пасыпалася ў пыл. Ён хацеў сагнуцца і падабраць хаця тое, што ляжала купкаю, але ў гэты момант са стрэх, з дахаў, са званіц касцёла бернардынцаў, адусюль, са свістам разразаючы паветра, падаючы проста грудзьмі, рынулі на яго соценныя чароды галубоў.</div>
<div class="s5">Ежы ім апошнія месяцы не хапала. Ашалелыя ад голаду, забыўшыся на ўсялякае самазахаванне, яны біліся перад Зянонам у пыле, дзяўблі зямлю і адзін аднаго, суцэльным комам варушыліся перад ім.</div>
<div class="s5">—&nbsp;Вестуны Божага міру, — разумеючы, што ўсё прапала, сказаў мужык. Не даваць жа выспятка, не таптаць было святую птушку. Зянон махнуў рукою.</div>
<div class="s5">—&nbsp;Разява, — зарагатаў ля крамы рыбнік. — Рукі ў…</div>
<div class="s5">Зянон не пачуў. Ён доўга ішоў бязмэтна, а потым падумаў, што ўжо ўсё адно, што трэба, ад няма чаго рабіць, хаця б знайсці Вестуна, пагаварыць трохі, адцягнуць нясцерпнае вяртанне дахаты.</div>
<div class="s5">І ён пайшоў у той бок, дзе зніклі дудар і Вястун. Не дайшоў. Насустрач яму ішлі яшчэ знаёмыя. Адзін, шырокі ў касці, да сіняга чорны і добра такі сівы, падстаркаваты гараджанін цягнуў, нібы звязку аеру, ахапак адкутых мечных палосаў. Другі, малады і вельмі падобны на падстаркаватага, такі самы сухі тварам, гожы, праманосы, з добра выразаным усмешлівым ротам, валок інструмент. Гэта былі мечнік Гіаў Турай і ягоны сын, Марка.</div>
<div class="s5">—&nbsp;Здароў, Зянон, — сказаў Марка.</div>
<div class="s5">—&nbsp;Дзень добры, — сказаў Гіаў.</div>
<div class="s5">—&nbsp;Здароў.</div>
<div class="s5">—&nbsp;Чаго гэты ты, нібы каня няўдала ўкраў? — спытаў Марка.</div>
<div class="s5">Зянон неахвотна расказаў усё. Гіаў свіснуў і раптам сказаў сыну:</div>
<div class="s5">—&nbsp;Ану, пайшлі з ім. Кідай справу.</div>
<div class="s5">—&nbsp;Чакай, Кляоніка возьмем. Дый цяжар там пакінем.</div>
<div class="s5">—&nbsp;Ну, давай.</div>
<div class="s5">Яны пакрочылі да невялікай майстэрні ў суседнім Разьбярным куце.</div>
<div class="s5">—&nbsp;Вы, хлопцы, Ціхону Вусу толькі нічога не кажыце. Сорам! Задражняць. Скажуць: «Кіпаць».</div>
<div class="s5">—&nbsp;Ты, дзядзька, маўчы, — сказаў Марка.</div>
<div class="s5">Перад домікам разьбяра пылу не было. Усю вулку тут засцілаў тоўсты слой стружак і габлюшак, і старых, пацямнелых, і пахучых, новых. Пад навесам, што апаясваў будыначак, стаялі загадзя зробленыя падмайстрамі балванкі, недаробленыя багі. І вялікія, і сярэднія, і зусім малыя. Над нізкімі дзвярыма — складзень з двума адкінутымі, як аканіцы, палавінамі (каб прыкрыць у дождж ці завіруху). У складні, на немалую спакусу ўсім — Маці Божая, як дзве кроплі вады падобная на славутую зеляніўшчыцу з Рыбнага рынку Фаўстыну, нават не каталічку. Фаўстына, склаўшы ручкі і схіліўшы ўсмешлівую, чарцячую галоўку, з цікаўнасцю, бы з яра на голых купальшчыкаў, глядзела на людзей.</div>
<div class="s5">—&nbsp;Кляонік, дружа! — гукнуў Марка.</div>
<div class="s5">Адчынілася слюдзяное акенца. Выглянула, як на майстра, то і зусім саплівая (год пад трыццаць), галава. Смяецца. А чаго не смяяцца, як дагэтуль халасты, як усе цябе любяць, нават прыгажуня непараўнальная, Фаўстына.</div>
<div class="s5">Кляонік, вітаючы, узняў руку з разцом. Валасы, як залацістая хмара. Цёмна-блакітныя вочы і велікаваты рот смяюцца. І Марка засмяяўся яму ў адказ. Сябры! Усмешкі аднолькавыя. Вельмі прыемныя, трохі лісіныя, але бяспечныя.</div>
<div class="s5">—&nbsp;Выходзь, Кляонік, справы.</div>
<div class="s5">—&nbsp;Чакай, вось толькі задніцу святой Інэсе дараблю, — сказаў разьбяр.</div>
<div class="s5">—&nbsp;Як задніцу? — спытаў Гіаў.</div>
<div class="s5">Замест адказу Кляонік паказаў у акно драўляную, у палову сажня, статуэтку жанчыны, якая ўкленчыла перад кімсьці. У жанчыны былі доўгія, да зямлі, валасы. Невядома, як гэта ўдалося разьбяру, але каштанавае дрэва гэтых валасоў было лёгкае нават на выгляд і, здавалася, празрыстае. А паколькі жанчына трохі схілілася, прыціскаючы гэтыя хвалі да грудзей, валасы ўпалі наперад, прыагаліўшы частку спіны. Дзіўнай прыгажосці была гэтая спіна, схопленая мастаком ў лёгкім, амаль непрыкметным, але поўным грацыі выгіне.</div>
<div class="s5">І нічога тут не было кепскага, але разьбяр нібы саромеўся трохі і гаварыў грубавата.</div>
<div class="s5">—&nbsp;А так. Яна ж валасамі галізну прыкрыла ў паганскай турме. Дзіва здарылася.</div>
<div class="s5">—&nbsp;Дык, пэўна, і… спіну? — сказаў прыгаломшана Гіаў.</div>
<div class="s5">—&nbsp;А мне што? Усё адно яна ў нішы стаяць будзе. Хто заўважыць? А мне практыкавацца трэба. Усе святыя ў рызах, бы язык у звоне, а тут рэдкі выпадак.</div>
<div class="s5">Некалькімі амаль нябачнымі, пяшчотнымі рухамі ён падправіў статую, кінуў ёй на галаву фартух — прыкрыйся! — і выйшаў да гасцей, падпёршы трэсачкаю дзверы.</div>
<div class="s5">Вестуна, Дудара і Зянонавага сябра Ціхона Вуса знайшлі ля Ціхонавай майстэрні ў залатым радзе.</div>
<div class="s5">Ціхон, і сапраўды такі вусаты, што каштанавыя хвалі вусоў віселі да сярэдзіны грудзей, выслухаўшы, скрывіўся.</div>
<div class="s5">—&nbsp;Дурань ты, дружа, — сказаў ён Зянону. — Я за той хлеб яму адрабіў. Пярсцёнак залаты з хрызапразам зрабіў ягонай… гм… яшчэ ў мінулым лістападзе. Яна ў лістападзе нарадзілася, то хрызапраз ёй — шчаслівы камень. Няўжо такая праца паловы бязмена збожжа не вартая? Я думаў — мы разлічыліся. І потым, калі галубы вінаватыя — ён павінен табе аддаць. Пляц, на якім ягоная крама стаіць, належыць Цыкмуну Жабе. І ён за яго ані шэлега Жабе не плоціць, а за гэта абавязаны галубоў з Бернардынскай і Янавай галубятняў гадаваць. То ён, відаць, ад нясытасці не гадуе. Вочы ў яго шырэйшыя за пуза і прагныя, як ястрабава валлё. Святых птушак да разбою прывучыў. Што ж рабіць?</div>
<div class="s5">Кірык схаваў у кішэнь косці, якімі ад няма чаго рабіць мужыкі гулялі ўтрох, і ўстаў.</div>
<div class="s5">—&nbsp;Ану, хадзем.</div>
<div class="s5">—&nbsp;Куды яшчэ? — спытаў Зянон. — Вечна ты, Марка, раззвоніш.</div>
<div class="s5">—&nbsp;Хадзем, хадзем, — падтрымалі каваля сябры.</div>
<div class="s5">Ціхон таксама ўстаў. У яго былі дзіўныя рукі, брудна-залатыя аж вышэй кісцяў — так за дзесяць год уеўся ў іх бязважкі залацісты пылок, адзінае багацце майстра. Жылаватыя вялізныя рукі.</div>
<div class="s5">І гэтыя залатыя рукі раптам сціснуліся ў кулакі.</div>
<div class="s5">…У суднай зале чыталі прысуд. Чытаў ларнік* суда, нават па выгляду дурны, як левы бот. Вырачваў вочы, рабіў жэсты пагрозы, жэсты міратворня, жэсты ўрачыстыя. А словаў зразумець было амаль нельга — быццам гарачую кашу варочаў у роце чалавек.</div>
<div class="s5"><i class="s4">* Архіварыус, натарыус, часам — сакратар.</i></div>
<div class="s5">—&nbsp;Ясней там, — усміхнуўся Лотр.</div>
<div class="s5">—&nbsp;«…з гэтага сыходзячы, — ларнік адкашляўся, як Пярун, — высокі наш суд загадвае сатанінскаму гэтаму адроддзю…» Слухай!</div>
<div class="s5">Ад пярунападобнага голасу мышы ў клетцы сталі на заднія лапкі. Ларнік павучальна і ўжо ад сябе сказаў ім:</div>
<div class="s5">—&nbsp;Сказана бо, здаецца, у «Кнізе Выйсця»: «Шма, Ізраіль!» Гэта, значыцца, «слухай, Ізраіль», во як.</div>
<div class="s5">—&nbsp;У вас што, усе тут такія абдараваныя? — спытаў Лотр.</div>
<div class="s5">—&nbsp;Многа, — сказаў дамініканец.</div>
<div class="s5">Ларнік чытаў са скрутка далей:</div>
<div class="s5">—&nbsp;«Загадвае высокі наш суд асудзіць тых на баніцыю*, выгнаць тых мышэй за межы слаўнага княства і за межы слаўнага каралеўства, да ерэтыкоў, — няхай ведаюць. А паколькі яно высокае, наша правасуддзе, — выдаць ім ахоўную грамату ад катоў і варон». Вось яна.</div>
<div class="s5"><i class="s4">* Выгнанне.</i></div>
<div class="s5">Карніла ўзяў у ларніка скрутак, пайшоў у кут, пачаў запіхваць яго ў мышыную нару. І раптам скрутак, нібы сам сабою, паехаў у падмосце, а яшчэ цераз хвіліну адтуль даляцеў радасны, сатанінскі віск.</div>
<div class="s5">—&nbsp;То ж бо, — сказаў сотнік. — З моцным не судзіся.</div>
<div class="s5">Волат Пархвер прыслухаўся:</div>
<div class="s5">—&nbsp;Яны, па-мойму, яго ядуць. У мяне слых тонкі.</div>
<div class="s5">—&nbsp;Іхняя справа, — буркнуў Сотнік.</div>
<div class="s5">У падмосці пачалася радасная валтузня.</div>
<div class="s5">—&nbsp;Бачыце? — сказаў змрочны Камар. — І яны прыйшлі. І гэтым цікава.</div>
<div class="s5">Кардынал устаў.</div>
<div class="s5">—&nbsp;Думаю, не павінны мы забываць аб літасці, аб чалавечнасці, а ў гэтым выпадку — аб анімалізме. Трэба даць два тыдні спакою маткам з малымі мышатамі… Нельга ж гэта, каб у дваццаць чатыры гадзіны.</div>
<div class="s5">—&nbsp;Розум добра, а дурасць — гэта дрэнна, — як заўсёды, ні з пушчы ні з поля сказаў Жаба.</div>
<div class="s5">—&nbsp;І месяц тэрміну для цяжарных мышэй, — сказаў Басяцкі.</div>
<div class="s5">Ларнік слухаў, што яму кажуць і шэпчуць, крэмзаў нешта пяром. Потым устаў і агаласіў:</div>
<div class="s5">—&nbsp;У адваротным жа выпадку — анафема!</div>
<div class="s5">Сябры стаялі ля хлебнікавых дзвярэй. Хлебнік шныпарыў вачыма па суседзях-крамніках, але тыя, відавочна, не хацелі звязвацца са здаравеннымі, як буйвалы, рамеснікамі.</div>
<div class="s5">—&nbsp;То што, — спытаў Вус, — пярсцёнка майго не лічыш?</div>
<div class="s5">—&nbsp;Чаму? — схаваў вочы хлебнік. — Ну, памыліўся. Ну, памылка. Насыплю яму яшчэ вузлік.</div>
<div class="s5">—&nbsp;І той насып, — змрочна сказаў «грак» Турай.</div>
<div class="s5">—&nbsp;Гэта чаму? — узвіўся хлебнік.</div>
<div class="s5">—&nbsp;А таму, — сказаў, смеючыся, Марка. — Чыя справа галубоў гадаваць? Ціснешся, скупірака? З-пад сябе з'еў бы?!</div>
<div class="s5">—&nbsp;Ты ўжо змоўч, шчанюк, — засычэў быў на яго хлебнік.</div>
<div class="s5">—&nbsp;А я вось табе дам «вузлік», — заступіўся за сябра Кляонік.</div>
<div class="s5">—&nbsp;Ты чаго лезеш?! Ты?! Каталік! Брат па веры!</div>
<div class="s5">—&nbsp;Брат я табе на нашых могілках буду: ты ля капліцы, я — з краёчку, дарма што я багоў рабіў, а ты іх рабаваў.</div>
<div class="s5">—&nbsp;Блюзнер! — кіпеў хлебнік.</div>
<div class="s5">—&nbsp;Змоўч, кажу, — усміхаўся Кляонік. — А то я з цябе лішняе дрэва здыму або зусім зраблю з цябе Яна Непамуцкага*.</div>
<div class="s5"><i class="s4">* Адрэжу галаву.</i></div>
<div class="s5">—&nbsp;А вось табе і торба дзеля гэтага. — Кірык кінуў да ног хлебніка мех.</div>
<div class="s5">—&nbsp;Гэта яшчэ нашто? — пачырванеў той.</div>
<div class="s5">—&nbsp;Ён даў табе дзесятую частку талера. Гэта больш паловы вось гэтага меха.</div>
<div class="s5">Зянону было хоць праз зямлю праваліся. Сам не здолеў, лабідуда, то вось сябры за яго распінаюцца.</div>
<div class="s5">—&nbsp;Не, — ледзь выдушыў хлебнік.</div>
<div class="s5">—&nbsp;Значыцца, не дасі жыта?</div>
<div class="s5">—&nbsp;Раджу, ці што?</div>
<div class="s5">—&nbsp;Та-ак, — падазрона спакойна сказаў Кірык. — Духі святыя ўсё падзяўблі, мышы падсудныя.</div>
<div class="s5">І ён раптоўна ўзяў хлебніка за грудзі.</div>
<div class="s5">—&nbsp;П'янюга, мачыморда, рабаўнік, ты ў мяне зараз Нёманаву ваду будзеш піць да страшнага суда.</div>
<div class="s5">—&nbsp;Дзядзька… Дзядуля… Татуля… Швагер.</div>
<div class="s5">—&nbsp;Ідзі, — кінуў яго ў дзверы Вястун.</div>
<div class="s5">Хлебнік пабег у склад.</div>
<div class="s5">—&nbsp;Дзі-ур-лі-бе-бе-бе-бя-бя-бя, — непераймальна, да самых нізкіх гукаў спускаючыся, прабляяла яму наўздагон дуда. Нібы вялізны дурны баран аддаваў Пану Богу садухі.</div>
<div class="s5">…Трохі пазней сябры спусціліся ніжэй Каложскай царквы, да Нёмана. Шырокі, імкліва-прыгожы, празрысты, ён ляцеў, як страла. Праменні сонца гулялі на плыні, на купалах Каложы, на свінцовых, пазалочаных рамах у яе вокнах, на аліўкава-зялёных, карычневых, вясёлкавых крыжах з майалікі, на дахах і крыжах Барысаглебскага манастыра. На недалёкай драўлянай званіцы «Алене», пабудаванай коштам жонкі былога вялікага князя, блішчалі ахвяраваныя ёю званы. Шмат. Дзесяткі два.</div>
<div class="s5">Некалькі маладых мніхаў-жывапісцаў з манастырскай школы сядзелі на сонейку, корпаліся з фарбамі ў драўляных лыжачках, у паловах яечных шкарлупак, у кубачках, памерам з напарстак. Малявалі нешта на дошках, цюкалі чаканчыкамі па золаце і срэбры.</div>
<div class="s5">—&nbsp;Таксама радыя цеплыні, — сказаў распешчана дудар. — Божаму сонейку.</div>
<div class="s5">—&nbsp;А яны што, не людзі? — усміхнуўся Кляонік.</div>
<div class="s5">—&nbsp;Дык вы ж адны адных не лічыце за людзей, — буркнуў Турай.</div>
<div class="s5">Каваль пакасіўся на яго.</div>
<div class="s5">—&nbsp;Яны — людзі, — сказаў разьбяр. — І страшэнна здольныя людзі. У мяне з імі больш братэрства, чым хаця б з тым… капланам Басяцкім. Непамысна мне, калі гляджу я ў ягоныя вочы. Ён нешта такое патаемнае, страшнае.</div>
<div class="s5">—&nbsp;Кінь, — сказаў Марка. — Што ён, ад веры можа нас адвесці? Мы вас не чапаем, а вы нас не чапаеце.</div>
<div class="s5">—&nbsp;Мы не чапаем. Яны могуць зачапіць.</div>
<div class="s5">—&nbsp;Яны? — усміхнуўся Марка. — Слабыя? Колькі іх на Гародню?</div>
<div class="s5">—&nbsp;А «Ганну» яны, слабыя, ужо адабралі ў вас. І пісар Богуш, са згоды караля, на іхнюю карысць былым Спасаіконапрэабражэннем паступіўся.</div>
<div class="s5">—&nbsp;То ён жа табе лепей…</div>
<div class="s5">—&nbsp;Мне ён не лепей. Мне будзе кепска, калі святую нашу раўнавагу яны парушаць. Калі ты за рэбры павіснеш, а я, каталік, за кампанію з табой. Як сябар. Чуў, вяшчальнікі сёння што крычалі? Мышэй судзяць. Нібыта проба. А доказная інквізіцыя гуляць пайшла. Малады Бекеш быў у Італіі, у Рыме. Жах там робіцца.</div>
<div class="s5">—&nbsp;І нашыя не лепей, — сказаў Турай.</div>
<div class="s5">—&nbsp;Правільна. Але «нашыя» далёка, — сказаў Вястун. — А гэтыя бліжэй і бліжэй. То што там казаў Бекеш?</div>
<div class="s5">—&nbsp;А тое. Страшныя ідуць часы. Царкву маю нібы ахапіў злы дух. Манахі і папы гуляшчыя і прагныя. Тысячамі паляць людзей. Цёмнае ідзе, хлопцы.</div>
<div class="s5">—&nbsp;Гэ-э, — сказаў Зянон. — Дарэмна ў набат б'еш. Тут у нас свой закон. Нікога асабліва за веру не чапаюць. Ну, паступіўся Богуш «Спасам». А чаму забываеш, што ён праваслаўны, што ён гэтаму вось манастыру Чышчаўляны падарыў, што нават вялікая княгіня яму, манастыру, званіцу пабудавала і сад пажалавала. Што суседняе з намі Панямунне яму кароль падарыў.</div>
<div class="s5">—&nbsp;Былы кароль, — сказаў Вястун. — Былая каралева. Цяпер у нас каралева рымлянка. З тых месцаў, дзе людцаў тысячамі паляць.</div>
<div class="s5">—&nbsp;Так, — сказаў Кляонік. — Дачка медзіяланскага* князя.</div>
<div class="s5"><i class="s4">* Міланскага. Бона Сфорца.</i></div>
<div class="s5">—&nbsp;Дый Богуш ужо не той, — казаў далей каваль. — Хістаецца панства, хлопцы. Войт у нас хто? Іншыя паны? Праўду кажа Кляонік. Як бы нам сапраўды на коле не верашчаць. Асабліва калі яны, як з мышамі, спяюцца… нашыя ды іхнія. А мы ж таксама для іх… мышы… Страшныя ідуць часы.</div>
<div class="s5">Яны адышлі далей, каб не перашкаджаць мастакам, і разваліліся на траўцы. Зянон, сядаючы на свой мех са збожжам, думаў.</div>
<div class="s5">—&nbsp;Дурні яны, ці што? — урэшце спытаў ён. — Мышэй судзяць?</div>
<div class="s5">—&nbsp;Не яны дурні, — сказаў Дудар. — Гэта мы дурныя, як дарога. Хіба маленькія могуць столькі з'есці? А Камар іх судзіць.</div>
<div class="s5">—&nbsp;А Камар хіба вялікі? — спытаў Кляонік.</div>
<div class="s5">—&nbsp;А з добрую такі свінню будзе, — сказаў Вястун.</div>
<div class="s5">Маўчалі. Ласкавае — ля ракі — сонца гладзіла твары.</div>
<div class="s5">—&nbsp;Хто ўсё ж гэты Басяцкі? — спытаў змрочна Гіаў. — Нейкі ён не такі, як усе дамінікане. Алейны нейкі, халера на яго. Па начах да яго людзі ходзяць. Сам ён, здаецца, усё і пра ўсіх ведае.</div>
<div class="s5">Кляонік раптам крэкнуў:</div>
<div class="s5">—&nbsp;Добра, хлопцы. Усе тут свае — можна трохі і адкрыць. Чулі, з усіх амбонаў крычаць, што ерась галаву ўзняла? Тут табе ерась гусіцкая, тут табе — лютарская… Наконт гусітаў нічога не скажу, хаця «чашнікі»* і дзярмо. Забітых не судзяць. А астатнія такія самыя свінні, толькі што царква больш танная… Рым з імі, вядома, б'ецца не на жыццё, а на смерць. І мячом… і… атрутай. Крыжакі. І вось, Бекеш казаў, ходзяць паўсюль страшныя чуткі. Нібы ёсць пад зямлёй, у вялікай схове… больш магутнае за папу…</div>
<div class="s5"><i class="s4">* Правае, здрадніцкае крыло гусітаў.</i></div>
<div class="s5">—&nbsp;Ну, што замоўк? — спытаў Вус.</div>
<div class="s5">—&nbsp;Братэрства патаемнае, — скончыў разьбяр. — Тыя самыя крыжакі, што… атрутай ваююць. Нібыта ніхто добра нічога не ведае, але ёсць.</div>
<div class="s5">—&nbsp;А я б такіх молатам вось гэтым, — сказаў Вястун. — Каб галава ў жывот юкнула і праз пуп глядзела.</div>
<div class="s5">—&nbsp;І вось, калі праўду кажуць, могуць яны забрацца не толькі сюды, а і ў пекла. А калі сюды забраліся — неадменна Басяцкі з іх. Ты зірні ў вочы. Плоскія. Зялёныя… Змей. Так і чакаеш, што адкрые рот, а адтуль замест языка — травінка-джала.</div>
<div class="s5">—&nbsp;Можа быць, — сказаў Марка. — Усё можа быць.</div>
<div class="s5">—&nbsp;Ды нашто ім сюды? — спытаў Турай. — Тут у нас ціха.</div>
<div class="s5">Вус развёў залатымі рукамі.</div>
<div class="s5">—&nbsp;Маўчы ўжо… ціха, — сказаў ён.</div>
<div class="s5">—&nbsp;Няма ў нас цішыні, хлопцы, — сказаў Кляонік. — Бязвер'е ў нас з'явілася. Гэта больш страшна для іх, чым цюрынгійскія бунтаўшчыкі. Тыя, хаця ў Бога вераць.</div>
<div class="s5">—&nbsp;А ты верыш? — з'едліва спытаў Турай.</div>
<div class="s5">—&nbsp;Мая справа. Як твая вера — твая, а ягоная — яго… Ну, магу сказаць: веру ў Бога-духа, агульнага для ўсіх. Твары розныя, а Ён адзін. І няма чаго за розныя лічыны Божыя спрачацца і рэзаць адзін аднаго.</div>
<div class="s5">—&nbsp;Ты ж каталік? — спытаў Турай.</div>
<div class="s5">—&nbsp;Для мяне самая зручная вера. Я разьбяр. Ніхто іншы разьблёных багоў не прызнае. І таму я каталік… пакуль рэжуць жывых людзей з дрэва… і да таго часу, калі стануць… як дрэва… рэзаць жывых людзей.</div>
<div class="s5">Яму было цяжка і страшна выказваць гэтыя свае новыя думкі. Турай кінуўся на калені.</div>
<div class="s5">—&nbsp;Ерэтык ты, а не каталік!</div>
<div class="s5">—&nbsp;Ану, сядай. — Каваль паклаў руку на галаву мечніку і з сілаю пасадзіў. — Таксама яшчэ… айцец царквы. І я лічу: адзін Бог ва ўсіх. Як ты… для мяне — Турай, дзядзька Турай… для Маркі ты — бацька… а для жонкі тваёй і сяброў — Гіаў. Змоўч. Сабораў нам тут не разводзь. Дай слухаць.</div>
<div class="s5">—&nbsp;Ды чаго ён?!</div>
<div class="s5">—&nbsp;Змоўч, кажу, — сказаў каваль. — Цікава. Судзіць чалавек тое, чаго дагэтуль ніхто не асмельваўся судзіць. Кажы далей, што там наконт бязверных?</div>
<div class="s5">—&nbsp;Ды што, — сказаў разьбяр. — З'явіліся пісаныя кніжачкі. Шмат. «Княства Белай Русі і Літвы, суджанае праўдай вечнай»*.</div>
<div class="s5">* Трохі пазней тая самая падмётная ерэтычная кніга з некаторымі выпраўленнямі была ў Гародні надрукаваная.</div>
<div class="s5">—&nbsp;Там што? — прагна глядзеў у ягоныя вочы Вястун.</div>
<div class="s5">—&nbsp;Няма багоў, — сказаў Кляонік, — і не трэба тамлення і марэння духа па іх. Няма і не трэба аніякай улады Адамава сына над гэткім жа сынам Адамавым. Няма і не трэба лепшых і горшых у дзяржаве, царкве і касцёле, і ў багацці.</div>
<div class="s5">—&nbsp;Як гэта няма? — спытаў Вус.</div>
<div class="s5">—&nbsp;Не павінна быць… Не павінна быць розніцы ў законе, розніцы між каралём і народам, між тым, хто царуе, і тым, хто арэ, між плебеем і шляхціцам, а павінна быць усё для ўсіх, агульнае і роўна, і воля павінна быць і на зямлі і на небе, а веруй, як хто хоча.</div>
<div class="s5">Лягло маўчанне. Потым Турай уздыхнуў.</div>
<div class="s5">—&nbsp;Праўда. Толькі наконт Бога — ілжа.</div>
<div class="s5">—&nbsp;Ну, гэта табе сам Бог, калі памрэш, скажа, — усміхнуўся каваль. — Сказана: веруй, як хочаш. Сапраўды, «суджанае вечнай праўдай».</div>
<div class="s5">—&nbsp;Праўда… — сказаў Кляонік. — І вось таму і страшна мне. Нешта такое (толькі з верай Божай) Гус казаў і Пракоп — як на іх кінуліся?! Крывёй залілі. А цяпер праўда зноў усплыла. У нас. Цёплая. А на цёплае вужакі і змеі паўзуць. То няўжо, думаеце, на нас яны не кінуцца?! І з мячом многія адкрыта кінуцца, і тыя, падземныя, з атрутай. Таму я і кажу: цёмнае ідзе, кроў ідзе, меч ідзе, атрута ідзе.</div>
<div class="s5">—&nbsp;Кінь, — сказаў легкаважны Марка. — Не папусціць Бог.</div>
<div class="s5">—&nbsp;Які? Твой? Мой? Іхні?</div>
<div class="s5">—&nbsp;Адзіны ёсць Бог. Праўду кажаш, — сказаў Вястун.</div>
<div class="s5">—&nbsp;Які?</div>
<div class="s5">—&nbsp;Наш. Мужыцкі.</div>
<div class="s5">—&nbsp;Дужа ён вам з хлебам дапамог, — сказаў Зянон. — А ёсць жа хлеб. Ува ўсіх гэтых ёсць. А Богу нібыта і няма да нас нічога. Як вы мне памаглі, то памог тады і ён.</div>
<div class="s5">—&nbsp;А мы і яму… паможам, — засмяяўся Кірык.</div>
<div class="s5">—&nbsp;Чым? — злосна сказаў Дудар. — Чым ты іх трахнеш? Адным гэтым сваім молатам? Сапраўды, разбалбаталіся аб тым, што калі яшчэ будзе. Лепей падумайце, як вы зіму пражывяце.</div>
<div class="s5">—&nbsp;Вось голад і закрычыць, — сказаў Вястун.</div>
<div class="s5">—&nbsp;Гэ! Хай сабе крычыць, — сказаў Турай. — Галавы ў яго няма. Іконы ў яго няма. А нашы людцы звыкнулі скопам толькі за цудатворнай.</div>
<div class="s5">—&nbsp;Пане Божа, — уздыхнуў Зянон. — Ну хаця б дрэнненькі які, абы наш, мужыцкі Хрыстос з'явіўся.</div>
<div class="s5">—&nbsp;Чакай, — сказаў Кляонік. — Яшчэ столькі чакай.</div>
<div class="s5">—&nbsp;То, можа, без яго? — іранічна спытаў Вястун.</div>
<div class="s5">Людзі сядзелі моўчкі. Грубаватыя твары трохі маршчыніліся ад не вельмі звыклых думак. Нікому не хацелася першаму кінуць слова.</div>
<div class="s5">Сказаў яго Зянон. Яму дагэтуль было нязручна. Сябры абаранілі яго, і горш за ўсё было тое, што яны могуць палічыць яго баязліўцам. І таму, хаця меха, на якім ён сядзеў, магло хапіць надоўга, няхай сабе і на зацірку, Зянон крэкнуў:</div>
<div class="s5">—&nbsp;Чаму ж, без яго дык без яго.</div>
<div class="s5">Вястун са здзіўленнем глядзеў у шэрыя, глыбока пасаджаныя Зянонавы вочы. Не чакаў ён ад яго гэтага спрыту. Бач ты, раніцай за сябе заступіцца не мог, а тут… Ну, не трэба ж і яму, Кірыку, быць горшым за такога ціхоню.</div>
<div class="s5">Ён устаў і, крутануўшы, кінуў свой молат угору па схіле. Молат апісаў вялізную дугу і ўпаў у траву і нізкі цярноўнік. І раптам адтуль са звонам падскочыла ў паветра і рассыпалася на пырскі шкляная суляя. А за ёю, успуджаныя, ускінуліся манах і жанчына.</div>
<div class="s5">Кінуліся ўцякаць.</div>
<div class="s5">Некаторы час сябры ашаломлена маўчалі. Потым пакаціўся рогат.</div>
<div class="s5">—&nbsp;Бач, як іх, — сказаў Вястун. — Ану, хадзем. Ты, Турай, з сынам, на Рыбны рынак, а я з Зянонам на Стары. Ціхон — на левы бераг. А ты, Кляонік, гані на слобады… Паспрабуем, ліха на яго, узняць канцы ды трахнуць гэтых, што дужа хлебныя, ды заадно і замкавыя склады.</div>
<div class="s5">Яны развіталіся ля моста. Кірык і Зянон рушылі ўгору, зноў на рынак, але прыйшлі туды ў неспакойны час. Варта якраз заспела абаіх прарокаў за недазволенымі казанямі.</div>
<div class="s5">І вось юрод кідаў у воінаў прыгаршчамі каровінага гною, а зверападобны Іллюк біў па руках, што адусюль цягнуліся да яго, і зверагласна крычаў:</div>
<div class="s5">—&nbsp;Не чапай! Я Ілія! Не чапай, кажу! З мяне ўжо галавы не здымуць! За мной Хрыстос ідзе!</div>
<div class="s5">Расстрыга страшна круціў вачыма.</div>
<div class="s5">—&nbsp;На беззаконні! Язык мой — звонам у роце!</div>
<div class="s5">—&nbsp;А вось мы табе зубы выб'ем, — сказаў яму Пархвер. — Тады языку твайму ў роце куды вальней боўтацца будзе.</div>
<div class="s5">Натоўп закрычаў:</div>
<div class="s5">—&nbsp;Не руш! Не руш, кажу, прарока! — наліваючыся крывёю, рыкаў знаёмы гаршчэчнік Хларэнт.</div>
<div class="s5">І тады Вястун з ходу ўварваўся ў «гульню».</div>
<div class="s5">—&nbsp;А вось мы вашыя свірны памацаем!</div>
<div class="s5">—&nbsp;А чаго?! — узвыў натоўп. — Чаго, сапраўды?! Даввай!</div>
<div class="s5">Варта, разумеючы, што справы дрэнь, ашчацінілася была дзідамі. І тады Хларэнт папляваў у далоні і, паддаўшы плячом, перакуліў на іхнія галовы воз сваіх жа гаршкоў. Да тых, што засталіся цэлыя, пацягнуліся адразу сотні рук, пачалі кідаць ва ўзброеных.</div>
<div class="s5">—&nbsp;Бі іх, — крычаў Хларэнт. — Усё адно варыць няма чаго.</div>
<div class="s5">Гаршкі звонка разбіваліся аб шаломы. Варта павольна адступала ад замка.</div>
<div class="s5">—&nbsp;Людзі! У доўбні! — крычалі адусюль. — Мы іх зараз!</div>
<div class="s5">Гігаталі і ўставалі дыбам коні. А над усім полем пабоішча юрод уздзяваў угору складзеныя «знакам» пальцы і крычаў:</div>
<div class="s5">—&nbsp;Ідзе! Ужо ідзе Хрыстос!</div>
</div>
<div class="chapter">
<h1 class="s1">РАЗДЗЕЛ ІV «ЛІЦАДЗЕІ, СКАМАРОШКІ, БЛАЗНЫ НЕСАМАВІТЫЯ…»</h1>
<div class="s5">Але злы дух сказаў у адказ: «Ісуса ведаю і Паўла мне вядомы, а вы хто?»</div>
<div class="s5"><i class="s4">Дзеяніі,гл.19, ст. 15</i></div>
<p style="margin:0pt;">&nbsp;</p>
<div class="s5">Вачыма намізаюць, і ў дуды равуць, і хары авечыя і іншыя на вобразе Божым носяць, і беса цешуць, і, плешчучы далоньмі, клічуць: «Лада! Лада!» Сірэч бес і бог бесаў Ладон. А таму дуды іхнія і жалейкі ламаць і паліць.</div>
<div class="s5"><i class="s4">Сярэдневяковы загад аб ліцадзеях</i></div>
<p style="margin:0pt;">&nbsp;</p>
<div class="s5">Днём напярэдадні ў мястэчку Свіслач адбылася сумная і журботная гісторыя: жыхары ўпершыню пазнаёміліся з ліцадзеямі, а тыя — з гасціннасцю мясцовых жыхароў.</div>
<div class="s5">Яшчэ і дагэтуль існуюць нетэатральныя гарады, — што ўжо казаць пра тыя часы?! Але нават тады, калі толькі батлейка ды вандроўныя жанглёры неслі ў масы святло мастацтва, гэта мястэчка было самае нетэатральнае з усіх нетэатральных мястэчак.</div>
<div class="s5">Рэдка-рэдка бараздзілі тады Белую Русь самотныя ліцадзейскія фургоны. Рэдка-рэдка вырастала з іхніх барознаў што-небудзь вартае. Хадзілі часам з містэрыямі бурсакі-шкаляры, спевакі, цыркачы. Часам трапляліся вечна галодныя акторы-прафесіяналы. На ўсіх іх, акрамя батлейшчыкаў, глядзелі з недаверам. Фокусы іхнія нагадвалі чарадзейства і не былі святой справай накшталт лерных спеваў. Ды, потым, занадта часта пасля іхняга адыходу знікалі з падстрэшша сыры і каўбасы, а з платоў — кашулі і іншае.</div>
<div class="s5">Таму, калі ў той дзень прыцягнуўся ў Свіслач прадзёрты палатняны фургон, запрэжаны парай кляч, жыхары не чакалі ад яго нічога добрага. Не чакалі, але глядзець прыйшлі, бо палічылі фургон за нечувана вялікую батлейку.</div>
<div class="s5">Містэрыя пачалася бліжэй да вечара, пад вялізным абшчынным дубам. Дзве дошкі, пакладзеныя на задок фургона, вялі з яго на памост, з якога, бывала, чытаў казані вандроўны прапаведнік ці агалашаў аб'явы панскі паюк.</div>
<div class="s5">Сядзеў на гэтым памосце і копны суд, калі прыязджаў у мястэчка.</div>
<div class="s5">А цяпер гэта была сцэна, і кулісамі ў яе былі з аднаго боку фургон, з другога — ствол старадаўняга дрэва. Мужыкі сядзелі на траве і вылуплівалі вочы на дзіўнае відовішча. Лялькі — гэта нястрашна, а тут жывыя людзі рабілі такое, ад чаго ратуй нас, Пане Божа.</div>
<div class="s5">Людзей тых было трынаццаць. Відаць па ўсім — нездарма. І рабілі яны, на думку мужыкоў і мяшчан, справу няправедную: рыхтаваліся распінаць Хрыста. Ніхто не бачыў, што праца гэтая людзям нязвыклая, што яны пакутліва стараюцца і што з гэтага нічога не выходзіць.</div>
<div class="s5">Пілат у хламідзе з паперы стаяў слупам пасярэдзіне памоста і круціў вачыма так, што бабы абміралі ад жаху. На галіне дуба стаяў чалавек у вопратцы анёла, якому, па ўсім відаць, трэба было неўзабаве спусціцца на памост па душу распятага. Вельмі высокі і моцны, шыракаплечы, са смешным абліччам і густымі бровамі, ён трымаў на грудзях канцы блакітных крылаў, каб не зачапіліся, і шаптаў нешта чалавеку, які стаяў пад ім, у ценю:</div>
<div class="s5">—&nbsp;Ну, які з Багдана Пілат, Іосія? Няварты Пілат.</div>
<div class="s5">—&nbsp;Пхе, — сказаў голас з цемры. — Пілат няварты быць не можа. Не прывязвайся да яго, Юрась. Ведай свае крылы і стой сабе. Глядзі сабе, як Шалфейчык добранька вісіць.</div>
<div class="s5">Адзін з распятых ужо разбойнікаў — па тыпу расстрыга, па носу запівоха — пакасіўся на іх і застагнаў, закаціўшы вочы.</div>
<div class="s5">Пілат паказаў рукою на крыж і, выгнуўшы даволі значнае пуза, агаласіў:</div>
<div class="s5">—&nbsp;А вось уліце яму воцату ў рот, каб не думаў пакутваць за чалавечы род. Прынясіце цвікі з асіны для сабачага сына.</div>
<div class="s5">—&nbsp;Для чалавечага сына, — падказаў распяты Шалфейчык.</div>
<div class="s5">—&nbsp;Сам ведаю, — голасна сказаў Багдан-Пілат. — Хам ты.</div>
<div class="s5">Гледачы, хто баяўся, а хто і шаптаў. Шапталі двух у адзеннях вандроўных гандляроў. Сядзелі яны збоку, адкуль відаць было анёла на дубе.</div>
<div class="s5">—&nbsp;Ведаеш, што мне здаецца? — спытаў адзін.</div>
<div class="s5">—&nbsp;Ну?</div>
<div class="s5">—&nbsp;Гэты, на дубе… Каплан з Ванячэ загадваў яго шукаць. Гэта, па-мойму, той, што на агнявым змеі зляцеў. Мы яшчэ яго перастрэлі ў пушчы. Спаў на гарачай зямлі.</div>
<div class="s5">—&nbsp;Быць не можа гэтага, — флегматычна адказаў другі.</div>
<div class="s5">—&nbsp;Я табе кажу. Глядзі, твар які смешны. У людзей часта ты такія бачыў? Зноў жа, крылы.</div>
<div class="s5">—&nbsp;Не можаць гэтага быць.</div>
<div class="s5">—&nbsp;Знакі нябесныя забыў? Чаго ён на праклятым месцы спаў? Чаго казаў, што ніякіх д'яблаў не баіцца? І запомні… і каплан, і магнат наш яго шукаць загадалі. Паліць такіх трэба. Сатана гэта.</div>
<div class="s5">—&nbsp;Быць гэ-та-га не можа.</div>
<div class="s5">—&nbsp;Глядзі, і корд той самы.</div>
<div class="s5">—&nbsp;Гэтага не можаць быць.</div>
<div class="s5">У гэты час у натоўпе раздаўся ўздых жаху. На сцэну з фургона вываліліся два эфіопы. Адзін быў здаровы, як халера, другі тонкі і вельмі жанчынападобны. Але абодва былі чорныя, як дзеці самога сатаны. Дошкі прагіналіся пад іхнімі нагамі, бо яны цягнулі пад рукі чалавека з пароды тых, пад якімі падаюць у непрытомнасці коні. На чалавеку быў залацісты парык, а з-пад яго глядзела тупая, але даволі дабрадушная морда.</div>
<div class="s5">Натоўп узвыў ад жаху.</div>
<div class="s5">—&nbsp;Чэрці! — крычаў нехта.</div>
<div class="s5">І тут з дуба раздаўся анёльскай прыгажосці голас. Быў ён мяккі, гучны і моцны. Гэта, схаваўшыся за ствол, каб не заўважылі, гаварыў чалавек з крыламі.</div>
<div class="s5">—&nbsp;Ціха вы. Не чэрці гэта — эфіопы. Сажай яны намазаліся.</div>
<div class="s5">—&nbsp;Брашы! — крыкнуў нехта.</div>
<div class="s5">—&nbsp;Праўду кажу. Зваць іх Сіла і Ладысь Гарнцы.</div>
<div class="s5">—&nbsp;Хрыста нашто крыжуеце?!</div>
<div class="s5">—&nbsp;І ён не Хрыстос. Знарок ён гэта. Дрывасек ён былы. Зваць яго Акіла Кіёвы.</div>
<div class="s5">—&nbsp;Ну, глядзі, — трохі супакоіўся натоўп.</div>
<div class="s5">Эфіопы цягнулі Акілу-Хрыста да крыжа. Акіла пручаўся. І ясна было, што Гарнцам не пад сілу весці яго.</div>
<div class="s5">—&nbsp;Чуў? — спытаў адзін гандляр у другога. — Голас гэтага, крылатага, чуў? Голас той самы.</div>
<div class="s5">—&nbsp;Не можаць гэ… Праўда твая, браце. Той самы голас.</div>
<div class="s5">Натоўп весела рагатаў, сочачы, як лётаюць эфіопы вакол Хрыста.</div>
<div class="s5">—&nbsp;Дай ім, дай!</div>
<div class="s5">Акіла круціў рукамі, напінаўся, але ўсё ж ішоў наперад. Урэшце мурыны, скрыгочучы зубамі, узвалаклі яго на крыж.</div>
<div class="s5">—&nbsp;Ану, прыбівайце, каб не сышоў! — рыкаў Пілат.</div>
<div class="s5">І толькі тут сёй-той у натоўпе зразумеў: гэта табе не жартачкі. Крычалі-крычалі, а тут, бач ты, Бога распінаюць.</div>
<div class="s5">—&nbsp;Хлопцы, — спытаў легкаверны голас, — гэта што ж?</div>
<div class="s5">—&nbsp;Бог… Амаль голы.</div>
<div class="s5">—&nbsp;Адзенне дзеляць.</div>
<div class="s5">Анёл пачаў шаптаць таму, хто стаяў ніжэй яго:</div>
<div class="s5">—&nbsp;Скажы Аўтуху і Лявону, хай не дзеляць.</div>
<div class="s5">«Салдаты» не зважалі на шэпт. Дзялілі са смакам і з веданнем справы. Над натоўпам вісеў размераны — як па труне — грукат малатка.</div>
<div class="s5">Акіла на крыжы закінуў галаву, закаціў вочы і выпусціў дух. Эфіопы адступілі, каб з выглядам мастакоў палюбавацца сваёю працай. І тут здарылася непапраўнае.</div>
<div class="s5">Пад вагою Акілы крыж склаўся напалам (так яго было зручней перавозіць у фургоне: складны, з прыступачкай для ног, з надпісам «ІNRІ», які толькі што так велічна аблямоўваў Акілаву галаву). Крыж склаўся, і пад ім, паказваючы небу зад, стаяў вялізнай перавернутай іжыцай Акіла Кіёвы, няўдалы Езус.</div>
<div class="s5">—&nbsp;Хлопцы, гэта што ж? — спытаў нехта. — Што ж гэта, у Госпада Бога нашага зад быў? Ану, спытаем у гэтых.</div>
<div class="s5">—&nbsp;Ерэтыкі!</div>
<div class="s5">Ратуючы становішча, Юрась скочыў на лёгкіх крылах уніз. Апусціўся на памост. І тут закрычаў адзін з вандроўных гандляроў:</div>
<div class="s5">—&nbsp;Гэты! Гэты! Ён на агнявым зміі спусціўся! Хапаць яго загадана! Гэта сатана!</div>
<div class="s5">Паветра раздзёр свіст. Натоўп прыйшоў у рух і пачаў насоўвацца на памост… Анёл ліхаманкава аддзіраў ад памоста крыж. Распяты разбойнік разам з крыжам кінуўся ў фургон. Але ў паветры ўжо замільгалі гнілая рэпа, цыбуля і іншае. Коні рванулі з месца, кінуўшы людзей.</div>
<div class="s5">…Яны ўцякалі палявой дарогаю з усіх сіл, таму што ззаду, не дужа даганяючы, але і не адстаючы, з гікам беглі ганіцелі.</div>
<div class="s5">Паперадзе ўсіх ляцеў легкакрылы анёл. Твар у яго быў адухоўлены. Залацістыя — свае — валасы луналі па ветры. Віўся хітон, адкрываючы голыя лыткі.</div>
<div class="s5">За анёлам ляцеў звар'яцелы фургон. Коні ўскідвалі ашчэраныя храпы, імкнуліся з усёй сілы і ўсё ж не маглі дагнаць Братчыка. У фургоне бразгатала зброя і рэшткі рэквізіту.</div>
<div class="s5">За фургонам лупіў на апошніх жылах ягоны гаспадар, лысы Мірон Жарнакрут, а побач з ім задыхаўся пад цяжарам крыжа «распяты разбойнік» Шалфейчык.</div>
<div class="s5">Ён адставаў і адставаў, і разам з ім адставаў канвой — два эфіопы. За імі ўваўсю беглі астатнія ліцадзеі ў разнастайных вопратках. І ўрэшце, наступаючы ім на пяткі, рука да рукі, чыкільгалі два салдаты, магутны ў чэраве Пілат і Акіла-Хрыстос. Хрыстос быў голы, таму што адзенне ягонае неслі салдаты.</div>
<div class="s5">—&nbsp;Наддай! — шалёным голасам крычаў той чалавек, якога анёл зваў Іосіем.</div>
<div class="s5">Яны беглі, а за імі з галёканнем і свістам валіў натоўп раз'ятраных праследавацеляў.</div>
<div class="s5">…Хто хоча ўцячы — уцячэ. Гэтыя ўцякалі і ўцяклі. Усяго цераз якую гадзіну яны перасталі чуць галасы за спіною, а яшчэ хвілін праз трыццаць прыходзілі да прытомнасці на невялічкай палянцы.</div>
<div class="s5">Цурчаў пад нагамі ручай, нібы гаварыў аб марнасці чалавечых намаганняў. Сядала за вязамі вялізнае чырвонае сонца. Жарнакрут гаротна войкаў у фургоне: спрабаваў скласці паламаныя дзіды.</div>
<div class="s5">Пілат адсопваўся, надзімаў тоўстыя шчокі:</div>
<div class="s5">—&nbsp;Абтрасём прах гэтага горада… вух-х… ад ног нашых… Хамы… Гэта яны так… беларускага двараніна… Хай я не буду Багдан Роскаш… хай я… не ад Усяслава паходжу, а ад свінні, ад гіены, ад малпы… калі я ім гэтага не папомню.</div>
<div class="s5">Акіла-Хрыстос сядзеў над ручаінай, мацаў сіняк пад вокам, паліваў яго вадою:</div>
<div class="s5">—&nbsp;Гэна… Б'юцца як… Хай яно…</div>
<div class="s5">І яму тураваў, таксама мацаючы сінякі, Жарнакрут:</div>
<div class="s5">—&nbsp;Сцеражыцеся ж людзей: бо яны будуць аддаваць вас у судзілішчы і ў сінагогах сваіх будуць біць вас.</div>
<div class="s5">Адчэпленыя крылы адпачывалі побач з Братчыкам.</div>
<div class="s5">—&nbsp;Не так вы гэта, — раптам з сумнай усмешкай сказаў ён.</div>
<div class="s5">—&nbsp;А як? — гнеўна спытаў лысы Жарнакрут. — Гэта я ліцадзей. Я ведаю, як яно граць трэба. А вы тут усе — набрадзь. Вљчыце тут мяне, а правал — з-за вас. З-за вас мне ўсё паламалі. А гэта ўсё грошай каштуе.</div>
<div class="s5">—&nbsp;Што ім у тваіх містэрыях? Яны людзі цёмныя. Гэта не тое, што прывычныя шкаляры. У нас, бывала…</div>
<div class="s5">Жарнакрут раптам устаў:</div>
<div class="s5">—&nbsp;Слухай, Юрась Братчык… Ведаем мы, што ты за шкаляр. Кажы, што гэта там крычалі пра агнявога змія? На кім гэта ты прызямліўся?</div>
<div class="s5">—&nbsp;Крычалі таму, што бедныя, цёмныя людзі, — непарушна сказаў Братчык. — Я шкаляр з Міра.</div>
<div class="s5">Мірон Жарнакрут выбухнуў:</div>
<div class="s5">—&nbsp;А білі… Білі нас з-за каго?</div>
<div class="s5">—&nbsp;Білі нас за тое, што мы кепска гралі. І яшчэ таму, што яны ніколі не бачылі такога. Што ім у тваіх містэрыях? Тут трэба, як у казцы пра асіну і распяцце. Цвікі не палезлі ў рукі, а асінавыя калкі палезлі (яны, мужыкі, ведаюць, бо асінавы цвік і ў бервяно палезе). І тады распяты затросся і закляў асіну: «Каб жа ж ты ўсё жыццё так трэслася, як я зараз трасуся». Т а к о е яны ведаюць. Т а к о м у яны павераць.</div>
<div class="s5">—&nbsp;А што, — сказаў Роскаш. — Праўда.</div>
<div class="s5">—&nbsp;Праўда! Праўда! — перадражніў Жарнакрут. — Мне лепей ведаць. Я — гаспадар.</div>
<div class="s5">—&nbsp;А як гэта ты, гаспадар, адзін апынуўся на дарозе з фургонам цэлага пазорышча, у якім чалавек пятнаццаць было? Знайшоў дзе?</div>
<div class="s5">Жарнакрут плямкнуў вуснамі, быццам скрыню зачыніў.</div>
<div class="s5">—&nbsp;Вось што, — сказаў «анёл». — Махлярыць дык махлярыць. Што нам у гэтых бедных мястэчках? Хадзем адразу ў вялікі горад, у Гародню. І зусім без розных там вяшчальнікаў пераапранёмся за мурамі ды ў горад. І — тавар лепшым бокам.</div>
<div class="s5">—&nbsp;У Гародні людзей больш, — сказаў, мацаючы сінякі, Акіла.</div>
<div class="s5">—&nbsp;То што?</div>
<div class="s5">—&nbsp;Ты Хрыста ў Гародні сам іграй, — сказаў Юрасю Акіла. — Я цяжкі на бягу. Для мяне гэта работа дужа шкодная.</div>
</div>
<div class="chapter">
<h1 class="s1">РАЗДЗЕЛ V АНАФЕМА</h1>
<div class="s5">Я сказаў яму, што няма чаго запасіць, саліць, сушыць лаянку там, дзе яе і так досыць. Нашто гэтая справа, калі і так свет трымаецца толькі на ёй і лаюцца ўсе, ад папы і да таго, хто ходзіць з чарпаком. І чым больш лаюцца, тым больш лаянка — гарох у сценку… І потым, пры чым тут рыжы кот?</div>
<div class="s5"><i class="s4">Фарс аб анафеме рыжаму кату</i></div>
<p style="margin:0pt;">&nbsp;</p>
<div class="s5">Гаршком назаві, ды ў печку не стаў.</div>
<div class="s5"><i class="s4">Беларуская прымаўка</i></div>
<p style="margin:0pt;">&nbsp;</p>
<div class="s5">У той год Рым анафемстваваў Лютара і ўсіх, хто з ім, успамінаў праклёнам Арыя, Вальдэнса*, чарнакніжніка Агрыпу, Гуса і Героніма Пражскага і іншых ерэсіярхаў. У той год Масква ўспамінала анафемай Святаполка Акаяннага і ноўгарадскіх «жыдоўствуючых», якія адмаўлялі манастыры і царкоўнае землеўладанне і казалі, што Хрыстос і без біскупа ёсць Хрыстос, а біскуп без Хрыста — тфу, і нашто ён тады ўвогуле?</div>
<div class="s5">* Вальдэнсы — рэлегійная секта, якая ўзнікла на поўдні Францыі ў канцы ХІІ ст. Заснавальнік — П'ер Вальд, ліонскі купец (рэд.).</div>
<div class="s5">У той год Гародня анафемствавала мышэй.</div>
<div class="s5">Ніхто не кінуў горада: ні цяжарныя, ні легкаважная моладзь. Нават калі і былі гэткія богабаязныя, то было іх так мала, што іхнія ўцёкі практычна не змянілі колькасці мышынага статка.</div>
<div class="s5">…Над Гародняй білі званы. Глуха бухаў дамініканскі касцёл, пагражаў бернардынскі, надрываліся званы Каложы і манастыра Барыса і Глеба, трывожна гудзелі святая Ганна і набрамная Зафея, стагналі званы францысканцаў.</div>
<div class="s5">І пагрозна раўлі — нібы адна адну праглынуць жадалі — барадатыя, праваслаўныя, і босыя, каталіцкія, пашчы дыяканаў.</div>
<div class="s5">—&nbsp;І ў тэрмін належны не пайшлі… Закон Божы пераступіўшы…</div>
<div class="s5">—&nbsp;І nunc, anima anceps…*</div>
<div class="s5"><i class="s4">* Дык ідзі ж, грэшная душа…</i></div>
<div class="s5">—&nbsp;І за тое хай будзе ім Іудзіна ўдушэнне, Лазарава гніенне…</div>
<div class="s5">—&nbsp;De ventre inferi…*</div>
<div class="s5"><i class="s4">* З глыбіні пекла…</i></div>
<div class="s5">—&nbsp;Гіезіева пракажэнне…</div>
<div class="s5">—&nbsp;Анафема!</div>
<div class="s5">—&nbsp;…валхва імгненная смерць…</div>
<div class="s5">—&nbsp;А-на-а-фе-ма-а!</div>
<div class="s5">—&nbsp;Анафема, маранафа!</div>
<div class="s5">—&nbsp;Анафема!…</div>
<div class="s5">—&nbsp;А-на-а-фе-ма-а-а!!!</div>
<div class="s5">Гуд званоў быў жахлівы. Рыканне бязмежных, як пячора, глотак яшчэ страшнейшае.</div>
<div class="s5">А між тым мала хто звяртаў увагу на анафемстваванне.</div>
<div class="s5">Напярэдадні, пасля вялікай бойкі на Старым рынку, людзі разышліся, але горад нібы застыў у чаканні нечага. Штосьці віравала пад вонкавым спакоем, мяшчане-рамеснікі шапталіся і глядзелі на варту з удаваным спакоем і патаемнай злараднасцю. Усю ноч з дома ў дом мільгалі нейкія цёмныя цені.</div>
<div class="s5">І ледзь толькі загулі званы, увесь горад (і ў адно імгненне) устаў. Відаць, дамовіліся загадзя, што пачнуць з пачаткам анафемы. У вокамгненне высыпалі з двароў узброеныя хто чым людзі, хапалі самотных вартаўнікоў, цяклі завулкамі, зліваліся.</div>
<div class="s5">Места валіла да Старога рынку. Разбіваць хлебныя склады. Хай сабе там і мала чаго ёсць — потым можна пайсці на склады замкавыя. Немагчыма больш было цярпець.</div>
<div class="s5">Над вуліцай стаяў такі крык, што яго пачулі нават ліцадзеі за мурамі. Яны якраз апраналіся ў грубы кужэль і перапаясваліся вервіем, калі места пачало рыкаць.</div>
<div class="s5">—&nbsp;Што гэта там? — з трывогаю спытаў тонкі Ладысь Гарнец.</div>
<div class="s5">Юрась ускладаў на галаву цярновы, з тупымі шыпамі, вянец:</div>
<div class="s5">—&nbsp;А чорт яго ведае! Горад… Відаць, нічога страшнага. Бачыш, варта нават брамы не зачыняе.</div>
<div class="s5">—&nbsp;Што рабіць будзем? — спытаў Жарнакрут.</div>
<div class="s5">Братчык спакойна ўскінуў сабе на плечы вялізны лёгкі крыж. Паправіў яго.</div>
<div class="s5">—&nbsp;Хадзем.</div>
<div class="s5">І спакойна пайшоў да брамы.</div>
<div class="s5">Дванаццаць чалавек у радне рушылі за ім. Следам пацягнуўся прадзёрты, брынклівы фургон.</div>
<div class="s5">Горад крычаў страшна. Тое, што ў замку дагэтуль не ўзнялі гвалту, можна было растлумачыць толькі гулам замкавых званоў. Цэрквы былі блізка. Вуліцы рамеснікаў — наводдаль. Замак маўчаў, але гарланне і крык каціліся ўсё бліжэй да яго.</div>
<div class="s5">Людзей было мала — ледзь адзін з пяцёх — дзесяцёх выйшаў на вуліцы, — але яны так напіналіся ў крыку, што ім здавалася: няма сілы, якая магла б стаць на іхняй дарозе.</div>
<div class="s5">Нізкалобы сотнік Карніла першы ўбачыў з кутняй вежы далёкі натоўп і, нягледзячы на тое, што быў цяжкадум, зразумеў, чым гэта пахне.</div>
<div class="s5">Пыл стаяў ужо над Старым рынкам: відаць, купцы баранілі плошчу ад рамеснікаў… Не, рамеснікі з мяшчанамі яшчэ далёка. Дарогаю, пэўна, разбіваюць нечыя дамы… Чаму ж пыл над рынкам?</div>
<div class="s5">І сотнік зразумеў: гандляры бягуць за зброяй… Збіраюцца… Будзе страшэнная бойка. Трэба разбараняць. Як? Мо бегчы па Лотра? Д'ябла яго паслухаюцца. Што такое кардынал у пераважна праваслаўным горадзе?</div>
<div class="s5">Карніла рынуўся з забрала і пабег. Шчасце, што Балвановіч тут, а не ва ўлюбёным Барысаглебскім манастыры.</div>
<div class="s5">Балвановіч толькі што сытна, з мёдам, паснедаў і заваліўся адпачыць. Хай яны там задушацца са сваёй анафемай. Паўсюль бываць — здохнеш хутчэй.</div>
<div class="s5">Замкавы мітрапалічы палац быў у два жылля* з сутарэннямі, у дзесяць пакояў з каплічкай. Стаяў трохі наводдаль ад Вітаўтавага палаца. Святліцы ў ім былі скляпенчатыя, нізкія, душныя, але затое вельмі цёплыя ўзімку: не тое, што агульны замкавы палац. Там — колькі ні палі — золь сабачая.</div>
<div class="s5"><i class="s4">* Паверхі.</i></div>
<div class="s5">Ад задухі маленькія вокны былі адчынены. Відаць было, як віліся над вежамі ўспуджаныя перазвонам стрыжы.</div>
<div class="s5">Балвановіч ляжаў і соп. У яго на жываце ляжала вялізная, вельмі дарагая заморская кошка. Прывозілі такіх аж аднекуль з-за Індыі партугальцы. Прадавалі ў сябе, у Гішпаніі, у Рыме. Кошка была загадкава-суровая, з ізумруднымі вачыма, з аксамітнай карычнева-залатой шкурай*. Цягнулася да пастырава аблічча, нібы цалавала, і потым вараціла морду: ад мітрапаліта несла віном.</div>
<div class="s5"><i class="s4">* Сіямская парода.</i></div>
<div class="s5">—&nbsp;Ну і выпіў, — казаў Балвановіч. — Час такі, што зап'еш. Мо і ты хочаш? Тады я…</div>
<div class="s5">Побач з ложкам стаяў толькі што распячатаны глячок з мёдам і сподак суніц з вяршкамі. Грынь выпіваў чарку, мачаў палец у вяршкі і мазаў кошку па носе. Тая аблізвалася. Спачатку — нездаволена, потым — нібы робячы ласку.</div>
<div class="s5">—&nbsp;Не п'еш? Як папа? Брэшаш, і ён п'е. Павінна была ведаць, калі цябе з карабля ў папскай вобласці купілі… У-у, шэльма, у-у, латрыга, шпіёнка ты мая папская. Чаго морду вароціш? Не даспадобы? А мне, думаеш, даспадобы, што лазутчыкі вакол? Самага вернага дыякана пасадзілі. А горад больш чым на тры чвэрці праваслаўны. Вось няхай самі ў ім і спраўляюцца, а я сам сябе пад хатні затвор пасаджу. Мне і тут няблага. І вып'ю сабе, і закушу. Цішыня вакол, звон. І добра сабе.</div>
<div class="s5">Ён не паварухнуў і вухам, калі пачуў грукат. Нехта бег пераходамі, тупаў па сходах, як жарабец. Потым дзверы з гулам расчыніліся, і, нібы нехта кінуў да ложка самавар, уляцеў у пакой і ўпаў ніцма Карніла.</div>
<div class="s5">—&nbsp;Блаславі, святы ойча.</div>
<div class="s5">—&nbsp;Гэта ты за блаславеннем так бег, прыхвасцень?</div>
<div class="s5">—&nbsp;Але.</div>
<div class="s5">—&nbsp;Брэшаш ты.</div>
<div class="s5">—&nbsp;Святы ойча…</div>
<div class="s5">—&nbsp;Ізыдзі, рука Ватыкана.</div>
<div class="s5">—&nbsp;Праваслаўны я, ойча…</div>
<div class="s5">—&nbsp;Малаважна. Такіх паўсюль паляць. Чацвёрты ты Сікст…</div>
<div class="s5">Карніла пакрыўдзіўся:</div>
<div class="s5">—&nbsp;Я ўжо і не ведаю, на што гэта вы намякаеце.</div>
<div class="s5">—&nbsp;Інквізітар ты… Фараон… Саўл.</div>
<div class="s5">—&nbsp;Лайцеся сабе, лайцеся. Кідайце хульныя словы. А ў горадзе мяшчане бунтуюць. Павалілі з доўбнямі, з друкамі на Стары рынак.</div>
<div class="s5">—&nbsp;Няхай валяць, — мітрапаліт павараціўся да Карнілы задам. — Дулеб ты багамерзкі.</div>
<div class="s5">Кошка ўскараскалася пярэднімі лапамі на Грынеў бок і глядзела на Карнілу, нібы д'ябал з-за муроў пекла.</div>
<div class="s5">—&nbsp;Купецтва ім насустрач кінулася. З мячамі.</div>
<div class="s5">—&nbsp;Няхай сабе і так.</div>
<div class="s5">—&nbsp;Кроў пральецца.</div>
<div class="s5">—&nbsp;А нябесны наш айцец не праліваў крыві?</div>
<div class="s5">—&nbsp;Дык разбараняць трэба, — амаль стагнаў Карніла. — З харугвамі ісці.</div>
<div class="s5">—&nbsp;Вось няхай Лотр з Басяцкім бяруць свае пратэсы сатанінскія ды Камара бяруць ды ідуць. Пагляджу я.</div>
<div class="s5">—&nbsp;Праваслаўныя б'юцца!</div>
<div class="s5">—&nbsp;Малаважна… ідалапаклоннік ты. Няхай б'юцца. Як разбараняць, то я, а цэрквы ў нас розныя там Богушы адбіраюць ды ім аддаюць.</div>
<div class="s5">—&nbsp;Лотр перадае: вярнуць праваслаўную Ніжнюю царкву.</div>
<div class="s5">—&nbsp;Пук ты… Рэдзька няскрэбеная, смярдзючая… Якую Ніжнюю? Тую руіну, што ў замку? Хай ён сам там служыць, ракам у алтар поўзае ды спіною голай прастол ад дажджу закрывае… філісцімлянін. Там муры над зямлёю яму да задніцы… немец ён, жаўтапузік такі.</div>
<div class="s5">—&nbsp;Ды не тую Ніжнюю… Тую, што на Падоле, пад Балонню.</div>
<div class="s5">—&nbsp;І трохкупальную Ганны, — дзелавіта сказаў Грынь.</div>
<div class="s5">—&nbsp;Пабойцеся Бога!</div>
<div class="s5">—&nbsp;І яшчэ былое Спасаіконапрэабражэнне, што на Гараднічанцы. Драўляную… Даважка.</div>
<div class="s5">—&nbsp;Добра, — змрочна буркнуў сотнік. — Толькі хутчэй. Мяшчане да складаў ірвуцца. Кардынал з іншымі пайшлі ўжо.</div>
<div class="s5">Грынь Балвановіч раптам узвіўся так, што кошка, нібы падкінутая, пакацілася на падлогу.</div>
<div class="s5">—&nbsp;Да скла-адаў?! Што ж ты раней не казаў?! Доўбня ты неўтаропленая… Даўгапят ты! Стрыгольнік*, праваслаўем пракляты!</div>
<div class="s5">* Стрыгольніцтва — ерась, што был распаўсюджана ў Ноўгарадзе і Пскове ў ХІV-ХV стст. Стрыгольнікі паўставалі супраць права духавенства і манахаў на зямлю, супраць іхняй распусты. Адмаўлялі паборы за царкоўныя трэбы. Сцвярджалі, што адпраўляць культ можна і без папоў. Ерась была жорстка раздушана.</div>
<div class="s5">—&nbsp;Ужо і не ведаю я, чаго вы мяне так бэсціце? Дарэмна вы гэта.</div>
<div class="s5">—&nbsp;Шатны*! Адзяянні! Ах, каб ім другога прышэсця не дачакаць!</div>
<div class="s5">* Той, хто распараджаецца адзеннем.</div>
<div class="s5">Усё яшчэ гучала анафема і раўлі валасатыя і безвалосыя зяпы, а «другое прышэсце» падыходзіла да брамы места. Уваходзіла ў яе.</div>
<div class="s5">І наперадзе ішоў у прывязной барадзе і вусах адзіны хоць трохі самавіты чалавек з усёй гэтай кампаніі. Ішоў і нёс на плячах вялізны крыж. Ішло за ім яшчэ дванаццаць, усе ў радне, і на тварах іхніх было ўсё, што душа зажадае, толькі не святасць. Былі на гэтых тварах адбіткі галодных і халодных начэй пад дажджом і другіх начэй, ля карчомнага агню і ў хаўрусе з глякам віна. Было жыццё, якое сяк-так падтрымлівалася падманам… Ішоў, калі разабрацца, самы сапраўдны зброд: аматары выпіць, пад'есці, пераначаваць у чужой адрыне, калі гаспадара няма дома. Ішлі камедыянты, махляры, круцялі, лабатрасы, дагоднікі свайму чэраву, гарэзнікі, насмешнікі. На тварах іхніх былі посныя, добрапрыстойныя, набожныя міны — і гэта было недарэчна і смешна.</div>
<div class="s5">За імі грукатаў драны жалкі фургон, а перад імі ішоў чалавек.</div>
<div class="s5">З цярновым вянцом на лбе.</div>
</div>
<div class="chapter">
<h1 class="s1">РАЗДЗЕЛ VІ СЫСЦЕ Ў ПЕКЛА</h1>
<div class="s5">…тых людзі разбараняць, бо ў запекласці сваёй бакі і галовы папрабіваць маглі і іншыя члены папсаваць, і было б з таго шкода і псота вялікая іх мосці і верхнасці каралю. А людцы тыя біліся і дараносіцамі, і каўчэгамі, і з моста ў ваду, дзе на глыбокім, адзін аднаго звяргалі; як тыя катќ біліся, што засталіся ад абодвух адны хвасты; сысце пана Езуса нават іх не разбараніла б і не суцішыла.</div>
<div class="s5"><i class="s4">Варлаамаў летапіс</i></div>
<p style="margin:0pt;">&nbsp;</p>
<div class="s5">Перад Старым рынкам, аддзеленая ад яго будынкам ратушы, ляжала маленькая квадратная плошча Ростань. Крыжападобна ішлі ад яе чатыры вулкі. Адна, самая кароткая, Старая вулка, злучала Ростань са Старым рынкам. Суседняя з ёю вуліца, Малая Скідзельская, вяла на ўсход. Яна злівалася з Вялікай Скідзельскай і за брамай выходзіла на Скідзельскі шлях, што вёў на Наваградак і Менск. Насупраць Малой Скідзельскай ляжала вулачка, што вялікай дугою ішла да заходняй брамы замка. Насупраць Старой — вуліца, што вяла да рамесніцкіх кварталаў.</div>
<div class="s5">Апоўдні таго дня на Ростані было непрытульна. Два натоўпы стаялі адзін супраць аднаго. З боку слабод напіралі мяшчане і рамеснікі з дручкамі, пожагамі, мечнымі палосамі.</div>
<div class="s5">З другога боку, загаціўшы выхад з Ростані на Старую, запоўніўшы ўвесь гэты кароткі завулак, калыхаўся натоўп гандляроў і багатых мяшчан. Гэтыя былі ўзброены лепей, але ў бойку лезці не спяшаліся. Атлусцелі. Спрыту не было ў членах. Ахвоты не было ў душах.</div>
<div class="s5">На чале натоўпу стаяў сам бурмістр Юстын, у кальчузе і пры мячы. За ім шчацініліся дзідамі шэрагі багатых купцоў, цэхавых. У атачэнні асабістай варты стаялі ратманы і лаўнікі.</div>
<div class="s5">Чакалі. Але ведалі: без бойкі не абыдзецца. З варожай вуліцы ўвесь час ляцела грознае:</div>
<div class="s5">—&nbsp;Хлеб! Хлеб! Хлеб!</div>
<div class="s5">Кірык Вястун не хацеў так, дарэмна, лезці на ражон. Паслаў у абход сыраядцам шэсцьдзесят падмайстраў і маладых мяшчан пад рукою разьбяра Кляоніка і Маркі Турая. Тыя нешта марудзілі. Проста перад сабою каваль бачыў вусы, разверстыя раты, налітыя крывёю вочы, зброю. Мільгнулі недзе сярод варожага натоўпу твары хлебніка і «рыбнага кардынала».</div>
<div class="s5">—&nbsp;Хлеб! Хлеб! Хлеб!</div>
<div class="s5">Кірык ведаў: не адаб'юць хлеба, не прымусяць падзяліцца — людзі неўзабаве пачнуць пухнуць. Вось гэтыя, звычайныя людзі, сябры. Гэты чорна-сівы Гіаў Турай, і Ціхон Вус з залатымі вышэй кісці рукамі, і гэты дудар, чыя дуда зараз плача над імі, і гэты шэравокі мужык Зянон, і сотні іншых мяшчан і мужыкоў.</div>
<div class="s5">Нехта крануў яго за плячо.</div>
<div class="s5">—&nbsp;Ты чаго тут, Марка?</div>
<div class="s5">—&nbsp;Выбраліся мы Шывальнай вуліцай на Заходні абход, а там духавенства ідзе. Дарогу перарэзала. Страшэнная сіла. Безліч. Калі вакол замка бегчы — не паспелі б. Яны вось-вось тут будуць. Хрэсным ходам разбараняць ідуць.</div>
<div class="s5">—&nbsp;Што рабіць? — спытаў суровы Кляонік.</div>
<div class="s5">—&nbsp;Ісці на гэтых, — змрочна сказаў Кірык. — Прашчнікаў сюды.</div>
<div class="s5">Народ павольна пачаў выціскацца з вуліцы на Ростань, расцякацца ў шэрагі.</div>
<div class="s5">—&nbsp;Вус, — сказаў каваль, — бяры дзесятак хлопцаў ды запры выхад з Заходняга абходу. Не пускай гэтых папоў нас разбараняць.</div>
<div class="s5">—&nbsp;Не хопіць. Мала нас.</div>
<div class="s5">—&nbsp;Як напруць, то адступай сюды.</div>
<div class="s5">—&nbsp;А як яны між намі і імі разбараняць палезуць?</div>
<div class="s5">—&nbsp;Бі па галовах, — гыркнуў Кірык.</div>
<div class="s5">—&nbsp;Папоў? З розуму з'ехаў, ці што?</div>
<div class="s5">—&nbsp;Папоў. Чаго ім у мірскія справы шчаміцца? Мы ў цэрквы не ломімся.</div>
<div class="s5">Шалёна зараўла над галовамі дуда. Засвісталі над галовамі, заляскалі — пакуль тое, па бруку, каб напалохаць — каменні.</div>
<div class="s5">—&nbsp;Хлеб! Хлеб! Хлеб!</div>
<div class="s5">Два натоўпы сутыкнуліся якраз на мяжы Ростані і Старой. Доўбні мільгалі рэдка, ды імі і нязручна было дзейнічаць у цеснаце. Спадзяваліся галоўным чынам на кулакі. Біліся з ярасцю, аж храбусцела.</div>
<div class="s5">—&nbsp;Хлеб! Куды хлеб падзелі, навалач?!</div>
<div class="s5">Натоўпы віравалі.</div>
<div class="s5">—&nbsp;Хлеб?! Гной вам есці! — крыкнуў хлебнік.</div>
<div class="s5">Каваль навярнуў яму. Марка і Кляонік урэзаліся ў рады багатых плячо да пляча.</div>
<div class="s5">І тут Вястун убачыў, як з трэцяй вуліцы пачала выплываць залітая золатам, іскрыстая маса. Над ёю клубамі віўся дым ладану.</div>
<div class="s5">Ішоў хрэсны ход. Плылі праваслаўныя харугвы і каталіцкія пратэсы. У кранальнай еднасці. Нібыта ніколі не было і нават не магло быць іначай.</div>
<div class="s5">—&nbsp;Ах ты, ратуй, Пане Божа, людзі твае! — вылаяўся Турай.</div>
<div class="s5">Людзі Ціхона Вуса, хаця і вельмі павольна, але адступалі перад духавенствам. Ім нельга было біцца, яны стрымлівалі хрэсны ход дрэўцамі дзідаў, але вага тых, што ішлі, была нязмерна большая.</div>
<div class="s5">Вястун ледзь не застагнаў. Два натоўпы біліся ўпарта: чулася лясканне камянёў аб латы, з храбусценнем ламаліся дрэўцы дзід, мільгалі кулакі. Лаянка, крык, праклёны стаялі над натоўпам.</div>
<div class="s5">Але збіць гандляроў пакуль не ўдавалася. Яны стаялі насмерць, ведаючы, што калі адступяць са Старой на рынак — рамеснікі кінуцца да крам і складаў, а самім ім давядзецца змагацца на мосце, а там, як гэта не раз ужо было, будуць звяргаць з вышыні ў ваду, у роў.</div>
<div class="s5">Яны разумелі, што, адступаючы, можна страціць і тавар і жыццё, і таму пасоўваліся назад вельмі павольна.</div>
<div class="s5">Усё бліжэй плылі да месца бойкі рызы, пратэсы, крыжы, статуі на памостах. І вышэй за ўсё плыў над натоўпам убраны ў парчу і золата Хрыстос з усмешлівым васковым абліччам.</div>
<div class="s5">—&nbsp;Прымірыцеся! — закрычаў Жаба. — Калі бракуе апекавання, падае народ, а пры шматлікіх дарадцах…</div>
<div class="s5">—&nbsp;Яшчэ горш падае, — зарагатаў Кляонік.</div>
<div class="s5">—&nbsp;…працвітае, благадзенствуе. Ну, што вам трэба? Рай жа ў нас. Памятаю, выпівалі…</div>
<div class="s5">Лотр, замыкаўшы ад ганьбы, вельмі спрытна прыкрыў яму далонню рот.</div>
<div class="s5">—&nbsp;Браткі, браціе! — выгукнуў Балвановіч. — Мір вам! Мір! Што вам у гэтым хлебе? Не хлебам адзіным…</div>
<div class="s5">З адчаем заўважыў Кірык, што бойка суцішылася. Шмат хто зняў магеркі. Рукі, якія толькі што крушылі ўсё на сваім шляху, пачалі класці крыжы.</div>
<div class="s5">—&nbsp;Пан Бог сказаў: царства маё не ад гэтага свету. А вы ў гэтым свеце хлеб сабе шукаеце.</div>
<div class="s5">—&nbsp;Гэй, бацька, спяваеш дужа салодка! — крыкнуў Дудар.</div>
<div class="s5">На яго гыркнулі. Невядома, чым гэта ўсё магло скончыцца, але сапсуў сваю ж справу біскуп Камар. Насупіўшы грозныя бровы, ён сказаў:</div>
<div class="s5">—&nbsp;А што хлеб? Тфу ён, хлеб!</div>
<div class="s5">І, нібы скарыстаўшыся з ягонай памылкі, раптам страсна залямантаваў Зянон:</div>
<div class="s5">—&nbsp;Язычнік ты! Паганец! На хлеб плюеш! А чым Ісус апосталаў прычашчаў?!</div>
<div class="s5">Другі раз за два дні здзівіўся мужыку Вястун. Але не толькі ён. Здзівіліся і астатнія. Блюзнерства сказаў біскуп. Па-простаму задумаў пагаварыць, халера.</div>
<div class="s5">Натоўп зароў. Друкі ўзляцелі над галовамі. Урэзаліся адна ў адну дзве масы, змяшаліся, спляліся. Шэсце, разубранае ў золата, ударылася аб жывы заслон, пачало свідраваць яго, імкнучыся стаць паміж тымі, што біліся. Гэта, аднак, не ўдавалася. Над месцам бойкі стаяў пах поту і пах ладану, вісела лаянка і дзікія гукі псалмоў, хісталіся — усё ўперамешку — крыжы, друкі, дзіды.</div>
<div class="s5">Зверху ўсё гэта моцна нагадвала тры стралы, нацэленыя вастрыямі адна ў адну, крыж з адламанай ножкай.</div>
<div class="s5">У крыжа не хапала адной часткі. Але ў самы разгар сутычкі з'явілася і яна: з Малой Скідзельскай вуліцы павольна выходзілі трынаццаць чалавек у радне. Трынаццаць, пакрытыя пылам усіх бясконцых беларускіх дарог. Такіх журботных, такіх манатонных, такіх пяшчотных.</div>
<div class="s5">—&nbsp;Стой-ойце! Глядзі-іце! — закрычаў нехта.</div>
<div class="s5">Крык быў такі, што бойка адразу суцішылася. Ашалелае маўчанне павісла над натоўпам. Кірык бачыў, што ўсе пераглядаюцца, але ніхто нічога не разумее. І раптам — спачатку нясмела, а потым ярасна — раскаціўся над гурмою багатых рогат.</div>
<div class="s5">Хлебнік паказваў пальцам на шэсце:</div>
<div class="s5">—&nbsp;Глянь, гэты ў мешкавіне.</div>
<div class="s5">—&nbsp;Крыж нясе, — рагатаў рыбнік. — І вянец. Гэй, дзядзька, лоб паколеш!</div>
<div class="s5">Рогат неўзабаве заразіў і бедных мяшчан.</div>
<div class="s5">—&nbsp;Морды ў іх штосьці мятыя, — скаліў зубы Зянон.</div>
<div class="s5">Кляонік трымаўся за жывот:</div>
<div class="s5">—&nbsp;Не, вы глядзіце, якая ў яго морда круцельская. Святы ваўкарэз.</div>
<div class="s5">Не рагатаў адзін Лотр. На вуснах ягоных была грэблівасць. Нават ён не зразумеў, што гэта містэрыяне.</div>
<div class="s5">—&nbsp;Гэтага яшчэ не хапала. Самазванцы.</div>
<div class="s5">—&nbsp;Сказана бо, з'явяцца лжэпрарокі, — прабасіў Камар.</div>
<div class="s5">Усё бліжэй падыходзілі да маўклівай гурмы тыя трынаццаць.</div>
<div class="s5">—&nbsp;Сотнік, вазьмі іх, — сказаў Лотр.</div>
<div class="s5">Карніла падаў знак варце і павольна рушыў насустрач ліцадзеям. Зачапіць чалавека з крыжам усё ж не пасмеў. Працягнуў руку да грузлага Багдана Роскаша.</div>
<div class="s5">—&nbsp;Не руш мяне, — наліўся крывёю Багдан. — Я беларускі шляхціц!</div>
<div class="s5">Але варта ўжо кінулася. На вачах у бяздзейнага натоўпу закіпела ярасная, кароткая сутычка.</div>
<div class="s5">—&nbsp;Мы ліцадзеі! — крычаў Братчык, але ніхто не чуў яго ў агульным шуме.</div>
<div class="s5">Апосталы супраціўляліся адчайдушна. Асабліва адзін, чорны, як цыган, з чорнымі, бліскучымі вачыма. Ставіў падножкі, штурхаў — з грукатам валіліся вакол яго людзі ў кальчугах. Урэшце на яго населі пяцёх, прыціснулі да зямлі. Ён звіваўся ў пыле, як вугор, і кусаў ворагаў за лыткі.</div>
<div class="s5">—&nbsp;Вяжы самазванцаў! — крыкнуў Пархвер.</div>
<div class="s5">Толькі тут Братчык зразумеў, чым пахне палон, і пачаў дзейнічаць крыжам. Біўся ён з дзівосным спрытам: можна было глядзець і глядзець. Ніводная з гродзенскіх мечных ці сякерных школаў не вучыла вучняў чамусьці падобнаму.</div>
<div class="s5">Круціў крыж, біў ім з замаху і ўколам, падстаўляў яго акурат пад занесенае для ўдару дрэўца гізаўры*, і дрэўца ламалася, як саломінка. Побач з ім дзейнічалі і астатнія, — Акіла з разваротам кідаў воінаў ад сябе, — але ўсе глядзелі толькі на чалавека з крыжам.</div>
<div class="s5"><i class="s4">* Гізаўра — нешта накшталт бердыша.</i></div>
<div class="s5">Ужо скруцілі ўсіх астатніх, ужо звалілі нават Багдана, які дзерся да фургона за шабляй, а Братчык усё яшчэ круціўся між тых, што нападалі, рыкаў, рабіў падманныя выпады, біў крыжам, нагамі, галавой. Урэшце, нехта кінуў яму пад ногі пятлю, і ён, не заўважыўшы, адступіў і стаў адной нагою ў яе. Вяроўку тарганулі, яна свіснула, і чалавек цяжка бразнуўся ўсім целам на крыж.</div>
<div class="s5">Некалькі хвілін над ім яшчэ варушылася чалавечая куча. Потым усё сціхла.</div>
<div class="s5">Схопленых пацягнулі рынкам да замкавага моста.</div>
<div class="s5">Як пярун грымнуў, упалі за імі брамныя краты.</div>
<div class="s5">…Натоўп маўчаў. На плошчы ўсё яшчэ панавала непаразуменне. Карыстаючыся ім, хрэснаму ходу ўдалося ўшчаміцца між праціўнікамі і паступова пачаць ціснуць на іх, разводзячы гурмы ўсё далей і далей адна ад адной. Толькі што здарылася такое дзіўнае, што біцца ўжо не хацелася, а хацелася абмяркоўваць. Дый рэдка хто наважыўся б лезці на ворага цераз крыжы, пратэсы і памосты са статуямі. Ненарокам яшчэ святых абразіш.</div>
<div class="s5">Народ паступова пачаў разыходзіцца. Радзелі і расплываліся натоўпы. Толькі што гэта былі два кулакі. Цяпер — дзве рукі з расціснутымі пальцамі.</div>
<div class="s5">—&nbsp;Гэта што ж было? — у непаразуменні спытаў Зянон.</div>
<div class="s5">Дудар і Вястун паціснулі плячыма. Мечнік Турай плюнуў.</div>
<div class="s5">—&nbsp;Самазванцы, — грэбліва сказаў Кляонік. — А брыда гэта, хлопцы.</div>
<div class="s5">—&nbsp;Ну вось, гэтую брыду зараз пацярэбяць, — трохі нібыта ніякава сказаў бурмістр.</div>
<div class="s5">—&nbsp;Пацярэбяць, — сказаў хлебнік. — Там, браткі, такія жалезныя ракі водзяцца! Клюшні — ого-го!</div>
<div class="s5">Кляонік грэбліва зморшчыўся.</div>
<div class="s5">—&nbsp;Такія ракі паўсюль ёсць. Ды толькі самая што ні на ёсць свіння можа гэтаму радавацца ды гэтым выхваляцца. Не той кат, хто б'е, а той, хто, б'ючы, куражыцца.</div>
<div class="s5">—&nbsp;Пакажуць ім, пакажуць, — бубніў хлебнік.</div>
<div class="s5">І раптам рыбнік зарагатаў. Убачыў, што натоўп ужо зусім рэдкі і што напад на рынак удалося адбіць.</div>
<div class="s5">—&nbsp;Што? От вам і бунт. Гэта вам не пры каралі Аляксандру, што вас, беларусцаў, любіў, Гародню і Вільню любіў. Каралю нашаму імя Жыкгімонт!</div>
<div class="s5">—&nbsp;А ты не беларусец? — спытаў Марка.</div>
<div class="s5">—&nbsp;А ты правер, — на той самай мове, што і Турай, сказаў хлебнік. — Паглядзі рысі пад хвост.</div>
<div class="s5">—&nbsp;То хто тады?</div>
<div class="s5">—&nbsp;А хто прыйдзе ў горад, чыя сіла — таго і я, той і я.</div>
<div class="s5">З замкавай брамы вырваўся ганец. Падляцеў да натоўпу, свечкаю ўзняў каня. Жалезная пальчатка ўзвілася ўгору.</div>
<div class="s5">—&nbsp;Радцы-гаспадары… У замак ідзіце… Суд будзе… Усе лаўныя і царкоўныя і замкавыя, што да суда, хай ідуць.</div>
<div class="s5">Кінулі сваю залатую гурму некалькі чалавек у рызах. Паскакаў да брамы войт. Пачалі збірацца і ратманы.</div>
<div class="s5">Двое радцаў пайшлі апошнія. Толькі тут стала відаць, што п'яныя, як сучка ў бочцы з півам. Адзін нават пасярэдзіне плошчы стаў на чацвярэнькі. З-за адчыненага акенца аднаго з дамоў зазвінеў раптам дзіцячы галасок:</div>
<div class="s5">—&nbsp;Матуля, яны што? Ма, яны не ўмеюць? Мамця, яны нядаўна з карачак усталі?</div>
<div class="s5">І адказаў стомлены жаночы голас:</div>
<div class="s5">—&nbsp;Для хлеба, як, скажам, твая сучка, чаго не зробіць, сынок. Яны — з карачак усталі. Свіння — на каня ўссела.</div>
<div class="s5">Натоўп зарагатаў. Ганец наліўся барваю, пачаў гарачыць каня, пусціў яго на людзей. Але тыя ўсё яшчэ смяяліся. І тады ганец злосна кінуў:</div>
<div class="s5">—&nbsp;Не чулі, думаеце, як вы прышэсце Хрыстова клікалі? У нас паўсюль вушы, мякінныя вы галовы. Так вось, ні села ні пала, Хрыста захацелі. Ды вам больш патрэбныя карчма, нагайка ды турмы для зладзеяў. А «Хрыста» вашага зараз — порсь!</div>
<div class="s5">Правёў рабром далоні па глотцы. Зноў узняў каня, павярнуў, пусціў наўскапыт.</div>
<div class="s5">І дарэмна. Таму што пасля ягоных слоў над людскім скопішчам павіснула прыгаломшаная цішыня. Цяжка, відаць, варочаліся думкі за зблытанымі валасамі, што звісалі на лбы. Але затое гэтыя думкі былі падобныя.</div>
<div class="s5">—&nbsp;Хлопцы, — раптам падаў нехта голас, — гэта ж ён чаго такога сказаў?</div>
<div class="s5">Вястун абвёў вачыма Ростань. Сям-там моўчкі стаялі купкі рамеснікаў. Багатыя збольшага разышліся: няма чаго было тут рабіць.</div>
<div class="s5">У каваля асекся голас, калі ён ціха сказаў:</div>
<div class="s5">—&nbsp;Хрыста?</div>
<div class="s5">—&nbsp;Па ката паехаў ганец, — змрочна сказаў Гіаў Турай.</div>
<div class="s5">Навісла маўчанне.</div>
<div class="s5">—&nbsp;Слухайце, — сказаў раптам Зянон, — а мо і сапраўды Хрыста? Можа, гэта яны Хрыста ўзялі?</div>
<div class="s5">Вус разглядаў залатыя далоні, нібы ўпершыню іх бачыў.</div>
<div class="s5">—&nbsp;Дарма з палатніны смяяліся, — сказаў ён. — Апосталы, халера на іх, так і хадзілі.</div>
<div class="s5">—&nbsp;І сапраўды, радно, — уздыхнула нейкая бабуля. — Грубае. Я ўжо ведаю. Колькі той палатніны рукі мае ўткалі. Грубая. Апостальская.</div>
<div class="s5">Кляонік і Марка іранічна глядзелі на ўвесь гэты роздум.</div>
<div class="s5">—&nbsp;Гэта значыць, і мы такія самыя апосталы, — сказаў Марка.</div>
<div class="s5">—&nbsp;Не вярзі, — абарваў яго стары Турай.</div>
<div class="s5">Людзі думалі. Людзі марудзілі разыходзіцца, хаця заставалася іх на плошчы Ростань зусім мала.</div>
<div class="s5">Маўчалі.</div>
</div>
<div class="chapter">
<h1 class="s1">РАЗДЗЕЛ VІІ КЛЮЧЫ ПЕКЛА І СМЕРЦІ</h1>
<div class="s5">І жывы, і быў мёртвы, і се, жывы ўва векі вякоў, аман; і маю ключы пекла і смерці.</div>
<div class="s5">Апакаліпсіс, гл.1, ст.18</div>
<div class="s5">Lasciate ogni speranza*.</div>
<div class="s5"><i class="s4">* Вы, што ўвайшлі, пакінце спадзяванні.</i></div>
<div class="s5"><i class="s4">Дантэ</i></div>
<p style="margin:0pt;">&nbsp;</p>
<div class="s5">Праз гадзіну пасля таго, як ганец паскакаў па ката, ліцадзеяў вывелі з часовай маленькай цэлі ў ніжнім паверсе заходняга нефа і павялі вузкім, як падземны ход, калідорам. Дзікія сцены і нізкае, рукой дастаць, скляпенне ціснулі на душу. Па баках трапляліся каморы ваякаў. У іх блішчалі на сценках шчыты і мячы. У гарачым вільготным паветры ледзь трапяталі языкі свечак, пахла потам, скуранымі рамянямі, іржою, алеем для зброі. Варта моўчкі ішла вакол, а наперадзе, з паходняй, ішоў Пархвер, згінаючы галаву. Толькі тут можна было зразумець, адкуль такія пісягі куродыму на скляпеннях.</div>
<div class="s5">У другім нефе каморы трапляліся радзей: відаць, кожныя дзверы вялі ў некалькі пакояў. Там, дзе гэтыя дзверы былі адчынены, можна было ўбачыць, што жытла тут багацейшыя: віселі на мурах кілімы, срэбныя люстэркі, на маленькім наборным століку за аднымі дзвярыма Юрась заўважыў вялікія, вельмі багатыя шахматы.</div>
<div class="s5">Увайшлі і ў тронную залу, скупа асветленую двума камінамі, дзесяткам смаласкопаў і верхнім святлом праз вузкія вокны. Сцены тут былі беленыя, разарваныя сямтам гранітнымі неатынкаванымі зверху брыламі. Зроблена гэта было для прыгажосці: роўная белая паверхня, а на ёй, плямамі няроўнай формы, шэрыя, крывавыя, зеленаватыя бакі камяніскаў. Тут і там гэтая прыгажосць была завешана старымі кілімамі і нетутэйшымі габеленамі. На іх вісела зброя.</div>
<div class="s5">—&nbsp;Схапіць бы, — шапянуў Роскаш.</div>
<div class="s5">—&nbsp;Ну і дурыла, — прашалахцеў цыганаваты. — Усім вядома: клінкі тут прымацаваныя да піхваў. Каб не хапалі зброю пры асобе караля, калі сварыцца пачнуць.</div>
<div class="s5">Трон белай косці, пакарбаваны золатам, стаяў у другім канцы. Дзве жалезныя жывёлы нібы вартавалі яго з двух бакоў: воўк і арол.</div>
<div class="s5">Ля сцен стаялі лавы, укрытыя налаўнікамі з сукна і футраў, і лавы-скрыні са спінкамі. З адной такой лавы служка, адкінуўшы сядзенне, даставаў зараз срэбныя і залатыя кубкі, доўгія сталовыя нажы — у кожным дзюймаў пятнаццаць, — лыжкі і іншае. Клаў іх на рассцелены абрус. Падчас вялікіх прыёмаў да гэтых лаў прыносілі і ставілі літарай «П» сталы.</div>
<div class="s5">У цыганаватага, калі ўбачыў такое багацце, аж заблішчэлі вочы. А Багдан і ўвагі не звярнуў. Глядзеў на разьблёныя спінкі лаваў. На іх сядзелі за сталамі людзі ў багатых вопратках, чокаліся вялізнымі кубкамі і куфлямі, угрызаліся ў шынкі і аленевы сёдлы.</div>
<div class="s5">—&nbsp;Багата жаруць, — праглынуўшы сліну, шапянуў ён.</div>
<div class="s5">—&nbsp;Змоўч! — гыркнуў Пархвер.</div>
<div class="s5">Маленькія, страшна маленькія, яны ішлі залай. Скляпенні былі недзе нязмерна высока, куды вышэй нават за недасяжнае дзённае святло з акон. Настолькі вышэй нават за яго, што безнадзейна губляліся ў цемры. Круцілася галава, калі выпадкова глянеш угору.</div>
<div class="s5">Цьмяна зіхацеў над тронам срэбны авал з упісаным у яго прамым шасціканечным крыжам — старой, яшчэ да часоў Воўчага Хваста*, эмблемай гэтых земляў. Паганскай яшчэ эмблемай, якую пакінулі за схожасць са знакам Крыжа.</div>
<div class="s5">* Воўчы Хвост — ваявода, які прыводзіў да хрысціянства радзімічаў і крывічоў. У пагоні за гэтай добрай мэтай амаль цалкам выразаў Мсціслаў, жыхары якога з таго часу — «недасекі».</div>
<div class="s5">—&nbsp;Гэна… зірні, — сказаў Акіла Кіёвы, — гэна… Юры святы.</div>
<div class="s5">Яшчэ вышэй за крыж, ужо амаль у поўнай цемры, узносіўся над усім, пагражаў мячом і прымацаванай да страменнай пятлі дзідай жалезны, крыты пацьмянелым срэбрам конны волат, агульны Патрон.</div>
<div class="s5">—&nbsp;Н-ну, крумкачова мяса, — сказаў са смехам Пархвер. — Хутчэй, халеры. Вам і Юры не паможа… Магу вось вам пад канец дзіва паказаць. Ану ты, лысы, задніца святога Пятра, ідзі да княжага месца.</div>
<div class="s5">Жарнакрут вагаўся.</div>
<div class="s5">—&nbsp;Ідзі-ідзі. Забіваць не буду.</div>
<div class="s5">Мірон павольна пайшоў. Перад княжым месцам падлога залы трохі, на тры-чатыры вузкія прыступкі, падымалася. Жарнакрут ступіў на першую, другую, трэцюю… І тут здарылася нешта такое, ад чаго можна было пасівець. Гулкі, металічны, страшны па сіле брэх забіўся аб муры, пачаў выбухаць пад скляпеннямі.</div>
<div class="s5">Натапырыўшы жалезныя, падобныя на пер'е, пасмы загрыўка, шырока раскрываючы пашчу, бумкаў, брахаў жалезны воўк. Павольна ўздымаліся крылы арла.</div>
<div class="s5">Жарнакрут кулём скаціўся ўніз, пабег да астатніх. Брэх змоўк, і ад раптоўнай мёртвай цішыні зазвінела ў вушах.</div>
<div class="s5">—&nbsp;І жалеза на вас брэша, — выскаліў зубы Пархвер. — Таму што кожнаму сваё месца. І ніякаму чалавечку без дазволу вышэй першай ступенькі не ісці, і наперад не кідацца, і месца сваё ведаць… Ну, хутчэй, хутчэй.</div>
<div class="s5">Моўчкі пацягнуліся яны калідорам першага ўсходняга нефа.</div>
<div class="s5">—&nbsp;Што будзе? — вельмі ціха спытаў у Юрася той, каго ён клікаў Іосіяй.</div>
<div class="s5">—&nbsp;Баюся — канец, — адказаў Братчык. — Іначай ён бы нам таго патаемнага сродку ад замахаў не паказаў. Ты чуў калісьці аб гэтым?</div>
<div class="s5">—&nbsp;Не.</div>
<div class="s5">—&nbsp;І я. Усё, значыць, ужо вырашана.</div>
<div class="s5">Яны ішлі ў змрочнай цішыні. Трапяталі агні паходняў.</div>
<div class="s5">—&nbsp;Рукі звязаны, — сказаў Братчык. — Не думаў я, што такі хуткі будзе канец.</div>
<div class="s5">Іосія прамаўчаў.</div>
<div class="s5">…Яны ўзняліся па стромых сходах і ўвайшлі ў судную залу.</div>
<div class="s5">—&nbsp;Мікіпар, — сказаў Пархвер. — Ідзі зараз да войта, вазьмі ў яго ключы ад катоўні і каменных мяхоў.</div>
<div class="s5">—&nbsp;Не трэба, — сказаў раптам мяккі, вельмі багаты інтанацыямі голас з кута. — Адпачні, сын мой Мікіпар. Я схаджу сам. Мне трэба бачыць войта.</div>
<div class="s5">Ніхто не заўважыў, што ў цёмным кутку за сталом сядзеў над світкам Фларыян Басяцкі, і таму ўсе здрыгануліся ад нечаканасці.</div>
<div class="s5">Патаемны лыцар Езуса накінуў на галаву капюшон і не пайшоў, а паплыў да выхаду.</div>
<div class="s5">Праходзячы паўз Юрася, ласкава дакрануўся далонню да ягонай рукі. Знік. Братчыка перасмыкнула. Ён упершыню бачыў тут такіх людзей. Нібы нешта патаемна-нячыстае, халоднае, недаступнае ніякім страсцям, апаганіла руку. Нібы, прачнуўшыся ўначы, з жахам адчуў на ёй слізкі ход змяі.</div>
<div class="s5">—&nbsp;Ключ ад катоўні? — непаразумела спытаў Акіла. — Гэна… Яно, сказаць бы, нашто?</div>
<div class="s5">Пархвер усміхнуўся:</div>
<div class="s5">—&nbsp;А ты што думаў, дубовы ты друк, цябе сюды выпіваць прывялі? Дарэмна нябожчык, іх свяцейства Сікст, стварыў інквізіцыю? Ды ён за гэта ў лоне Аўраамлем.</div>
<div class="s5">—&nbsp;У лоне самога сатаны, — грымнуў Багдан. — Не смееце чапаць! Я беларускі шляхціц, а яны — мае сябры.</div>
<div class="s5">—&nbsp;Аднаго толькі не разумею, як людзі могуць цярпець такое, — ціха сказаў Іосія. — Ды яшчэ больш за сорак год.</div>
<div class="s5">Братчык упершыню за ўвесь час уважліва паглядзеў на хаўрусніка. Але глядзеў на яго і Пархвер. Ацэньваў.</div>
<div class="s5">Невялічкага росту, мо яшчэ і таму, што сагнуты, кволы на выгляд, але, відаць, учэпісты і выносны, як жмойскі конік, смешны, нават вельмі смешны. Кісці рук, аплеценыя вяроўкай, вузкія і доўгія. Твар худы і цёмны, валасы чорныя да сіні, нос прамы і нядоўгі, з лёгкай гарбінкай. Рот сціснуў, цёмныя вочы глядзяць дапытліва і змрочна.</div>
<div class="s5">—&nbsp;Адкуль у цябе такія думкі, іудзей? — спытаў Пархвер.</div>
<div class="s5">—&nbsp;Яны даўно ў мяне, тыя думкі.</div>
<div class="s5">—&nbsp;А чаму не носіш валасы, як усе?</div>
<div class="s5">—&nbsp;А чаму б мне насіць валасы, як усе, калі я цяпер зусім не як усе?</div>
<div class="s5">—&nbsp;Ну, глядзі. Усе вы тут цёмныя, а ты з гэтай прычыны яшчэ цямнейшы. Раз з гэткай шайкай звязаўся.</div>
<div class="s5">—&nbsp;Сам ты з хеўрай, — сказаў непапраўны Багдан. — Я дваранін.</div>
<div class="s5">—&nbsp;А вось пакаштуеце вы, як пашанцуе, цямніцы…</div>
<div class="s5">Шалфейчык раптам залямантаваў яловым голасам:</div>
<div class="s5">—&nbsp;Не бойся нічога, што табе патрэбна будзе зазнаць! Вось д'ябал будзе ўвяргаць… вас у цямніцу… і будзеце мець журботу…</div>
<div class="s5">—&nbsp;Ціха, — сказаў Юрась. — Не крычы ад жаху, браце.</div>
<div class="s5">Войт места Гародні, Цыкмун Жаба, нягледзячы на тое, што з канца сутычкі на Ростані не мінула і дзвюх гадзін, быў п'яны. З самага рання быў нападпітку, а цяпер яшчэ дабавіў раманеі. Тупое ганарлівае аблічча нібы раскісла, вочы глядзелі і не глядзелі, асалавелыя, быццам засцеленыя каламутнай плеўкай. Мясісты рот закасцянеў ад самаўзвышэння (яно заўсёды абвастралася ў п'яную гадзіну). Залатая чуга расхінулася, агаліўшы шырокія атлусцелыя грудзі, густа ўкрытыя воласам. Рукавы былі засуканыя, да локця адкрываючы рукі.</div>
<div class="s5">Гэтыя мясістыя рукі займаліся цяпер дзіўнай справай.</div>
<div class="s5">Амаль увесь невялічкі задні пакойчык, што межаваў з замкавай спачывальняй войта, займалі глыбокае крэсла і, перад ім, вялізныя начоўкі, сажні ў тры даўжыні, сажні ў паўтара шырынёю. Дно было пафарбавана плямамі ў чорны, зялёны, жоўты колеры. Над начоўкамі цямнеў вялікі круг: дно бочкі, роўна замураванай у сценку.</div>
<div class="s5">Рукі магнатавы бралі са скрыні нейкія невялікія прадметы і расстаўлялі на дне начовак.</div>
<div class="s5">Вось яны паставілі выразаную з дрэва белую Камянецкую вежу, на «поўнач» ад яе, наводдаль, Каложу, будынак курыі. Узвялі маленькія вежы замка. Потым, бліжэй да правай рукі, узніклі валы і будынкі, у якіх кожны абазнаны чалавек пазнаў бы Менск. Пасля апусціліся на дно начовак вежы Кракава, а яшчэ далей — карункавы Кёльнскі сабор.</div>
<div class="s5">Сталі на сваё месца, бліжэй да краю начовак, абацтва ў Кентэрберы і змрочны Дурбан Кастл. Далей, за паласою сіняй фарбы, Жаба паставіў прыступчатую юкатанскую піраміду і нешта накшталт пагады, паколькі на дне начовак там было напісана «Вялікае Чыпанга»*.</div>
<div class="s5"><i class="s4">* Чыпанга, як называў Марка Пола, — Японія.</i></div>
<div class="s5">Ён не разбіраўся, дзе там што. Проста абазнаныя людзі шмат разоў паказвалі яму, дзе што павінна стаяць, і ён мог рабіць гэта нават п'яны, а значыцца, ва ўсіх гэтых ягоных дзеяннях было не больш ведання краін і цвердзі зямной, чым у пчалы, якая будуе соты, ведання геаметрыі.</div>
<div class="s5">Служка ўжо некалькі разоў гукаў яго. Жаба не звяртаў увагі.</div>
<div class="s5">—&nbsp;Вашамосць…</div>
<div class="s5">Маўчанне. Рукі цяпер ставяць на дно лясы. Шмат лясоў.</div>
<div class="s5">—&nbsp;Вашамосць, гэтыя… хадакі са Шчучынскага наваколля просяць падатак збавіць. Сорак два чалавекі па колькасці вёсак. Не ідуць прэч.</div>
<div class="s5">—&nbsp;І не думай. «Ідзі з падарункамі — і добра табе будзе», — сказаў Саламон. А я ў калегіюме вучыўся. Я трохі-трохі разумнейшы за Саламона.</div>
<div class="s5">Пасля на дне начовак з'явіліся ўжо хаткі, дамочкі, садкі, кароўкі і конікі на зялёных плямах.</div>
<div class="s5">—&nbsp;Крыкам крычаць, вашамосць.</div>
<div class="s5">—&nbsp;Тады павесіць, — гікнуў Жаба. — Па-ве-сіць. «Карай сына і не абурайся крыкам ягоным», — сказаў Саламон. А я паразумнейшы за Саламона. Я, можа, сам ёсць бог. Га?</div>
<div class="s5">—&nbsp;Так. Так.</div>
<div class="s5">—&nbsp;Ідзі.</div>
<div class="s5">Служка пайшоў, вырашыўшы ўсіх не вешаць, а павесіць, дзеля постраху, аднаго-двух. Жаба расстаўляў цяпер на дне фігуркі людзей. Лялькі былі драўляныя. Рукі іхнія, змацаваныя на суставах ніткамі, боўталіся. Урэшце скрыня апусцела. Войт пацягнуў з суляі і адставіў яе. Абапёрся падбароддзем на кулакі і зверху стаў глядзець на ночвы.</div>
<div class="s5">Плылі рэкі, стаялі гожыя гарады, пасвіліся на паплавах чароды. Жаба глядзеў на гэтую жывую, шчаслівую зямную лагчыну з замілаваннем.</div>
<div class="s5">—&nbsp;Хочаш да мяне? — спытаў ён у адной лялькі.</div>
<div class="s5">Лялька маўчала.</div>
<div class="s5">—&nbsp;Глядзі, пашкадуеш.</div>
<div class="s5">Ён узяў суседнюю фігурку і паставіў яе бліжэй да хаты… Потым уздыхнуў і выцягнуў з дна бочкі шпунт. У начоўкі нямоцным струменем паліла вада…</div>
<div class="s5">—&nbsp;«Ад чалавека да жывёлаў і гадаў», — прашаптаў Жаба.</div>
<div class="s5">Ноздры ягоныя дрыжэлі, пашыраліся. Вада ўжо разлілася па дне начовак, дасягнула лялькам да каленяў. Жаба пераставіў тых з іх, што былі блізка, на стрэхі хацінак. Астатнія паступова заліваліся вадою і не ўсплывалі, бо ў ножкі быў заліты свінец.</div>
<div class="s5">Вось ужо заліло авечак… кароў… коней… Некаторыя чарапяныя і касцяныя фігуркі ўсплылі, бо былі пустыя ўнутры. Вада паступова набіралася ў іх, і яны павольна апускаліся ў яе. Астатнія засталіся, варушылі над напорам плыні рукамі, уздымалі іх па меры таго, як падымалася вада. Нібы цягнулі гэтыя рукі да тых, што былі на стрэхах.</div>
<div class="s5">Потым вада заліла іх з галавой, і яны стаялі, узняўшы рукі ўгору. Плынь пачала ўкрываць дворныя пабудовы… дахі…</div>
<div class="s5">Войт узяў адну ляльку са страхі і паставіў яе на званіцу. Вада ўжо заліла хаты і дрэвы. Толькі плавалі, паступова запаўняючыся вадой, некалькі лялек. Маленькія бурбалкі вырываліся ў іх з ратоў: відаць, у паветраны звон іхняга полага цела вялі тонкія, як волас, праходы.</div>
<div class="s5">Жаба ўзяў адну фігурку і паставіў яе на край ночваў. Усміхнуўся ёй.</div>
<div class="s5">…Заліло ўжо і званіцы. Павольна ішлі на дно «плыўцы».</div>
<div class="s5">…І калі ўсе яны зніклі, войт зняў з краю ночваў самотную фігурку, апусціў яе на ваду і стаў сачыць.</div>
<div class="s5">Якраз у гэты момант дамініканец праслізнуў у дзверы.</div>
<div class="s5">—&nbsp;Хадземце, вашамосць. Хадземце, сын мой.</div>
<div class="s5">—&nbsp;Куд-ды? — не адрываючыся ад відовішча, спытаў магнат.</div>
<div class="s5">—&nbsp;Рада сабралася. Самазванца гэтага, Хрыста з апосталамі, судзіць.</div>
<div class="s5">—&nbsp;А-а. Гэта я заўсёды.</div>
<div class="s5">Фларыян заўважыў стан свайго субяседніка.</div>
<div class="s5">—&nbsp;Можаце і застацца. Нам толькі ключы ад «апраметнай».</div>
<div class="s5">—&nbsp;Н-не-е, — закруціў галавою Жаба. — Гэта, можа, у іншых войтаў так. А я такі войт, што ключы гэтыя ў мяне з-заўсёды на поясе. Без войта не адчыніце. Хочаце адчыніць — ідзіце па войта. Раз «апраметная» адчынена — значыцца, войт там… Дзе кат?</div>
<div class="s5">—&nbsp;Паскакалі за ім.</div>
<div class="s5">—&nbsp;Эг-ге. Добра… добра.</div>
<div class="s5">Фларыян Басяцкі глядзеў на начоўкі:</div>
<div class="s5">—&nbsp;Нашто ж гэта вам пэцкацца па дробязях? Улады і сілы над гэтымі мясцінамі ў вас хапае.</div>
<div class="s5">І раптам зразумеў. Сказаў з бацькоўскай усмешкай:</div>
<div class="s5">—&nbsp;А-а, разумею, спроба перад вялікімі справамі…</div>
<div class="s5">—&nbsp;Ал-ле.</div>
<div class="s5">Войт пайшоў за мніхам. На імгненне затрымаўся ў дзвярах і кінуў прагны позірк на начоўкі. Там, на паверхні вады, нікога ўжо не было.</div>
<div class="s5">Роўнядзь.</div>
</div>
<div class="chapter">
<h1 class="s1">РАЗДЗЕЛ VІІІ КАТ</h1>
<blockquote>Ад першых людзей мая праца ідзе,<br />Старая яна, як рай.<br />Бог караў выгнаннем першых людзей,<br />Каін Авеля смерцю караў.<br />Нат Цара — калі трон свой няўчасна ўкрадзе -<br />На плаху валочыць кат.<br />І, значыць, галоўны — кат між людзей,<br />І, значыцда, кат — прымат.<br /></blockquote>
<div class="s5"><i class="s4">Сярэдневяковая лацінская эпіграма</i></div>
<p style="margin:0pt;">&nbsp;</p>
<div class="s5">За апошняю з Гародзенскіх слабод, у глыбокім вільготным яры, наводдаль ад усялякага жытла, прыткнулася ля крыніцы халупа пад дзярновай страхой.</div>
<div class="s5">Ганец скочыў з каня, штурхнуў скалочаныя з аполкаў дзверы і спыніўся: так раптоўна, пасля сонечнага святла, цемра ўкрала вочы.</div>
<div class="s5">Некаторы час ён стаяў, нібыта сляпы, потым убачыў акенца, сноп святла, у якім курыўся дым, і высока над сваёю галавой — дзве пары зялёных вачэй.</div>
<div class="s5">Вочы на хвіліну зніклі, потым нешта мякка ўдарылася аб падлогу, і вочы загарэліся ўжо каля зямлі. Наблізіліся. Нешта мякка пацёрлася аб ганцову нагу. Ён закалаціўся ад мярзоты.</div>
<div class="s5">—&nbsp;Агысь, — кінуў ён безасабовы выгук, таму што не ведаў, якую істоту ён гоніць.</div>
<div class="s5">Свінні ён крыкнуў бы «аюц», авечцы «ашкір», але тут, не ведаючы, жывёла гэта ці, можа, сам д'ябал, разгубіўся.</div>
<div class="s5">—&nbsp;Апсік! — прагучала з цёмнага кута.</div>
<div class="s5">Кот адышоў і завуркатаў. І толькі калі ён трапіў у квадрат святла на падлозе, ганец зразумеў, чаму ён не бачыў яго. Кот быў чорны, як кітайскі атрамант і як сама цемра: вялізны, з ягня, гладкі кацяра.</div>
<div class="s5">Вочы трохі прызвычаіліся да цемры. Ганец убачыў невялікі пакой. Падлога была гладка адгабляваная і напалову, дзе бліжэй да ложка, укрытая шкурамі. Ложак таксама быў пад шкурамі, а над ложкам віселі два мячы, абодва двухручныя і даўжынёй амаль з чалавека.</div>
<div class="s5">Роўны прызначаўся для дваран, палітычных злачынцаў і ўвогуле дзеля перарывання тых злачынстваў, у якіх суд не знаходзіў элементаў ерасі. Працаваць яму з гэтай прычыны даводзілася рэдка. А хвалісты, які не толькі сек, але яшчэ і рваў мускулы, быў дзеля людзей больш простых і ерэтыкоў. Гэтаму даводзілася б працаваць і працаваць, каб не такая акалічнасць, што простанароддзе ахвотней вешалі, а ерэтыкоў палілі.</div>
<div class="s5">Такім чынам зберагалася ўласцівая натуры раўнавага.</div>
<div class="s5">На лязе хвалістага мяча было выразана апошняе слова на дарогу: «І nunc…»*, хаця кат лаціны не ведаў.</div>
<div class="s5"><i class="s4">* «Дык ідзі ж…»</i></div>
<div class="s5">Стаялі яшчэ ў пакоі, у самым цёмным куту, разьблёная шафа, на якой блішчалі вочы другой невядомай істоты, стол і рознакаліберныя крэслы. І ад гэтага рабілася непамысна, бо адразу ўспаміналася, што кат мае права на адну рэч з канфіскаванага абсталявання асуджанага (астатняе забіралі суддзі і следчыя, аддаючы сёе-тое даносчыку).</div>
<div class="s5">Халупа, відаць, была ўкапана ў схіл яра, таму што, вельмі малая знадворку, яна мела працяг: вялікае зусім цёмнае памяшканне, падобнае на пуню. Памяшканне было аддзелена ад першага пакоя завесай з аблезлых шкур.</div>
<div class="s5">—&nbsp;Чаму не прыйшоў Пархвер? — спытаў той жа самы ясны голас. — Па мяне заўсёды прыходзіць Пархвер.</div>
<div class="s5">—&nbsp;Сёння яму не да таго, — сказаў у цемру ганец.</div>
<div class="s5">—&nbsp;Як гэта не да таго? Ён што, не мог мне выказаць павагу? Ён што, не ведае, хто я?</div>
<div class="s5">—&nbsp;А што ён павінен ведаць?</div>
<div class="s5">—&nbsp;А тое, што з высокіх людзей толькі шчаслівы пазбягае маіх рук. Як і д'яблавых лап. І таму са мной трэба сябраваць. Як трэба мець, на ўсякі выпадак, прыяцеляў і ў пекле.</div>
<div class="s5">—&nbsp;Важная справа, гаспадар.</div>
<div class="s5">—&nbsp;Ну, добра.</div>
<div class="s5">Вочы ўрэшце прыстасаваліся да цемры. Толькі верх шафы безнадзейна губляўся ў ёй, і таямічай істоты нельга было разгледзець. Але астатняе было відаць.</div>
<div class="s5">Кат сядзеў ля ложка на падлозе і складаў з пруткоў нешта дзівотнае, з крыламі.</div>
<div class="s5">—&nbsp;Зараз, — сказаў ён. — Дамайструю вось толькі, і паскачам.</div>
<div class="s5">Быў ён шырокі ў плячах, руках і клубах, але нейкі млявы і нібыта нават спешчаны. Аблічча шырокае. Бровы чорныя. Жорсткія мускулы ля рота. І дзіўна было бачыць у невялікіх вачах адценне нейкай дзіўнай меланхоліі, а ў беспярэчных складках ля рота — іронію і расчараванне.</div>
<div class="s5">—&nbsp;Гэта чаго?</div>
<div class="s5">—&nbsp;Я, братка, вынаходца.</div>
<div class="s5">—&nbsp;А гэта нашто? Клетка?</div>
<div class="s5">—&nbsp;Угу, — сказала з шафы невядомая істота. Нібы ў бочку.</div>
<div class="s5">—&nbsp;Змоўкніце, пан, — сказаў туды кат. — Так, гэта клетка.</div>
<div class="s5">Памаўчаў. Потым сказаў з прыемнай канфідэнцыйнасцю:</div>
<div class="s5">—&nbsp;Разумееш, шырыцца маці наша царква. І рымская шырыцца, і ўсходняя. Рымская асабліва. І невядома, якая возьме верх. А хутчэй за ўсё — рана ці позна памірацца. І прыйдзе час — будзе яна, правая вера, над усімі інымі паганскімі верамі, над усім светам. І нават над жывёламі і гадамі. Усіх, хто хоць трохі іначай думае, змяце. І будзе тады рай, цішыня і добрарастварэнне ваздухоў. Чалавека, яго маці наша пяшчотай, ды неадступным апекаваннем, ды бацькоўскімі клопатамі ўловіць у мярэжу Божага царства і любві. А вось з жывёламі і гадамі цяжэй. Яны сабе скачуць, гуляючы вясёлымі нагамі, поўзаюць, ды лётаюць, ды пяюць, і няма ім справы, што распіналі калісьці хрысціян і, значыцца, цяпер хрысціяне да сканчэння свету павінны распінаць іншых і панаваць над імі. Паспрабуй улаві іхнюю душу. І ніхто над гэтым не думае. Ні філосафы гэтыя, ні акадэмікі, ні паэты, ніхто… Ёсць, вядома, ёсць, нічога не скажу. Але неяк усё бяскрыла, неяк усё толькі на людзей*. І раз яны, саплівыя кніжнікі, не хочуць думаць аб будучыні чалавецтва і ўвогуле ўсяго жывога — трэба гэта ўсё ўзяць у нашыя моцныя рукі. Мы не падрыхтаваліся. І камусьці трэба думаць аб будучыні, і рыхтавацца. Вось я, сціплы чалавек, і майструю.</div>
<div class="s5">* Якім чынам непісьменны кат першай паловы ХVІ ст. мог прадбачыць з'яўленне, скажам, пана Канелапуласа, тэарэтыка партыі ЭРЭ, паэта, філосафа, акадэміка і тэарэтыка забойства, а таксама падобных яму, — таямніца сія вялікая ёсць! Пэўна, усё ад Бога, і некаторыя асобы дзякуючы яму маюць дар прадбачання.</div>
<div class="s5">Кат прымацаваў да паробкі другое крыло.</div>
<div class="s5">—&nbsp;Гэта клетка для салаўя, — ён разглядаў яе з пяшчотай і законным гонарам творцы. — З крыламі. Лятучая. Лётай сабе ў ёй дый слаў Пана Бога і нашу царкву.</div>
<div class="s5">І нечакана лёгка ўскінуўся на ногі.</div>
<div class="s5">—&nbsp;Хадзем, чаго табе пакажу.</div>
<div class="s5">Ён хутка пайшоў да завескі, адшморгнуў яе і запаліў свяцільнік. У няпэўным мігатлівым святле праступілі ля сценак вялізнай пуні дзесяткі дзівотных, незвычайных для вока машын і спаруд.</div>
<div class="s5">—&nbsp;Усясільны ён, усё ён можа, чалавечы мозг, калі з ім Бог і царква, — ціха сказаў кат. — Бачыш, унь прыбор для здабывання мозгу цераз нос і даследавання яго на прадмет небяспечных думак. Бяда толькі, вымае добра, а вось назад уставіць, калі нічога не знайшоў, — гэтага яшчэ не дабіўся. Нічога, даб'юся. Гэта доўбня з прываднымі коламі. Калі ўдала стукнуць год у трынаццаць — ніякіх думак і замераў у чалавека больш не застанецца, акрамя замеру маршыраваць і атрымоўваць за гэта хлеб.</div>
<div class="s5">Ён песціў рукамі машыны.</div>
<div class="s5">—&nbsp;А ото клеткі.</div>
<div class="s5">Адна клетка была вялізная, як карабель, абцякальнай формы, з шарнірнымі лопасцямі.</div>
<div class="s5">—&nbsp;Унь плаваючая клетка. З плаўнікамі. Для кіта… А унь там — бачыш, з нагамі — бегаючыя, для львоў… Гэ, брат, тут тыдзень можна паказваць. Клеткі розныя. Хачу яшчэ такія, каб поўзалі, прыдумаць. Для чарвякоў.</div>
<div class="s5">—&nbsp;Для чарвякоў, бадай што, лішняе, — падаў голас ганец.</div>
<div class="s5">—&nbsp;Ну, не кажы. Мала што! Яны таксама ля карэнняў рыюць. Паехалі?</div>
<div class="s5">Ён падпяразваў сарочку скураным рэменем з кручкамі. Сарочка была відавочна з чужога пляча, і ганцу зноў стала непамысна.</div>
<div class="s5">Кат узяў меч.</div>
<div class="s5">—&nbsp;Можа, і не трэба, — сказаў ганец.</div>
<div class="s5">—&nbsp;Ну, на ўсякі выпадак. А што?</div>
<div class="s5">—&nbsp;Ды ерэтыкі. У лепшым выпадку вешаць, а то і вогнішча.</div>
<div class="s5">Кат расплыўся ва ўсмешцы.</div>
<div class="s5">—&nbsp;Ну, брат, гэта ты добрае прынёс… Гэта…</div>
<div class="s5">—&nbsp;Уга-га! — падзяліла захапленне, сказала замест гаспадара істота на шафе.</div>
<div class="s5">І толькі зараз у святле свяцільніка ганец убачыў там вялізную, у палову сажня, кугакаўку. Ён ніколі не бачыў такіх. У два разы большая за любога пугача. Ганец пазадкаваў да дзвярэй.</div>
<div class="s5">—&nbsp;Ну, звяры, — сказаў кат, — не дурэйце тут без мяне, заставайцеся разумныя. Я вам за гэта мяса прывязу з горада.</div>
<div class="s5">…Яны павольна ехалі берагам Нёмана. Сонца было ў зеніце і паліла няшчадна і нелітасціва.</div>
<div class="s5">—&nbsp;Я, брат, чалавека ведаю да апошняга, — разважаў кат. — Як ніхто больш. Работа ў мяне старадрэўняя, пачэсная, ганаровая. З усімі вялікімі людзьмі, ужо не кажучы пра ўсіх разумных, знаёмы.</div>
<div class="s5">І раптам ганец зноў убачыў на катавым твары расчараванне і меланхолію.</div>
<div class="s5">—&nbsp;Але работа ў мяне няўдзячная. Гандляр, скажам, дагодзіць пакупцу — яму рукі ціснуць, у наступны раз да яго прыйдуць. А да мяне? Лекару ад таго, хто ачуняе — падарункі. — Кат усхліпнуў. — А я стараюся, начэй не сплю для агульнай, для грамадскай карысці, а мне — ну хоць бы хто. Айцы царквы, вядома, не ў лік, іх можна не браць пад увагу. Але нічога я так не хачу, як чалавечай падзякі. Мне — ад людзей бы дзякуй. Ну, сказаў бы хаця адзін: вось, братка, здорава ты з мяне галаву знёс. Я проста цяперака на сёмым небе. Дык не… Сёння хаця каго? Чаго гэта ўвесь сінедрыён сабраўся?</div>
<div class="s5">—&nbsp;Хрыста з апосталамі смерцю караць.</div>
<div class="s5">Кат спыніў каня.</div>
<div class="s5">—&nbsp;Жартуеш, ці што?</div>
<div class="s5">—&nbsp;Ды не, праўда.</div>
<div class="s5">—&nbsp;Б-бацюхны, — глухім голасам сказаў кат. — В-вой!</div>
<div class="s5">—&nbsp;Што, не любіш?</div>
<div class="s5">—&nbsp;Ды не… Не! Выпадак які рэдкі! Шчасце, шчасце якое прываліла!</div>
<div class="s5">Кат задумліва ўсміхнуўся сонцу і жаўрукам. Яны набліжаліся да брамы ў валу.</div>
<div class="s5">—&nbsp;Лічыну апусці.</div>
<div class="s5">—&nbsp;Не лічыну, а забрала… Для барацьбы за справядлівасць. — Кат апусціў чырвоную маску. — Пане мой Божа, шчасце якое. Слухай, няўжо грамада не падзякуе, не адзначыць маёй працы, доўгай маёй працы? І ён… Слухай, яму ж усё адно ўваскрасаць — можа, і пахваліць?</div>
<div class="s5">—&nbsp;А можа…</div>
<div class="s5">—&nbsp;Хутчэй, братка, хутчэй.</div>
<div class="s5">Яны пусцілі коней наўскапыт.</div>
<div class="s5">…Калі яны праязджалі праз Ростань, рэдкія людзі былога натоўпу яшчэ аставаліся на ёй. Сядзелі ля ратушы, маўчалі. І маўчанне стала яшчэ больш хмурнае, калі ўбачылі конніка ў чырвонай масцы.</div>
<div class="s5">—&nbsp;Паскакалі, — сказаў Зянон, убачыўшы ката і ганца.</div>
<div class="s5">—&nbsp;Паскакалі, — Гіаў стругаў мечнай загатоўкай трэсачку.</div>
<div class="s5">Марка і Кляонік гулялі ў косці. Нічога не сказалі, толькі змрочна прасачылі за коннікамі.</div>
<div class="s5">—&nbsp;Каб самазванец — яны б так хутка па ката не паскакалі, не павезлі, — сказаў Дудар.</div>
<div class="s5">—&nbsp;Ясна, — жорстка кінуў Кірык. — Абмішуліліся мы. На нашых вачах другі раз Хрыста ўзялі, а мы далі ім узяць. Апошнюю нашу абарону перад мытарамі. Шкада.</div>
<div class="s5">—&nbsp;Кінь глупства вярзці, галава, — усміхнуўся Кляонік. — Проста чалавек. Людзі. Таму і шкада.</div>
<div class="s5">Каваль ужо амаль кіпеў:</div>
<div class="s5">—&nbsp;Раз хапаюць, раз адразу па ката ды на каразн — значыцца, гэта не проста людзі.</div>
<div class="s5">Вус глядзеў на свет змрочнымі вачыма праз бліскучыя залатыя пальцы.</div>
<div class="s5">—&nbsp;Да нас прыйшоў. Ведаў, што кепска.</div>
<div class="s5">—&nbsp;Каб нас абараніць, прыйшоў, — яшчэ ўзвысіў голас Вястун. — Каб горад свой абараніць. Ад голаду, ад іхняй чумы, ад падаткаў, ад манахаў. Сам Хрыстос! То што, дамо?!</div>
<div class="s5">І раптам ён ускочыў. Абвёў вачыма бязлюдную плошчу, сляпучыя пад сонцам муры, зачыненыя ад гарачыні аканіцы.</div>
<div class="s5">—&nbsp;Гэй, людзі!</div>
<div class="s5">Плошча маўчала.</div>
<div class="s5">—&nbsp;Людзі! — гаркнуў на ўвесь голас Кірык. — Забойства! Хрыстос прыйшоў у Гародню!</div>
</div>
<div class="chapter">
<h1 class="s1">РАЗДЗЕЛ ІХ ДНО ПЕКЛА</h1>
<blockquote>Памыслі, мог я без вачэй вільготных<br />На твар зямны глядзець, на воблік той,<br />Так звернуты, што плач вачэй гаротны<br />Між ягадзіц каціўся баразной?!<br /></blockquote>
<div class="s5"><i class="s4">Дантэ</i></div>
<blockquote>Дзе ты, бяда, радзілася,<br />Што за мяне ўчапілася?<br /></blockquote>
<div class="s5"><i class="s4">Песня</i></div>
<p style="margin:0pt;">&nbsp;</p>
<div class="s5">Яны стаялі ў вялікай суднай зале, толькі цяпер не ля дзвярэй, а ля ўзвышэння, на якім высіўся стол. Нікога больш сёння ў зале не было: занадта важлівая была справа, каб дапусціць кагосьці з пабочных, хай сабе і багатых людзей.</div>
<div class="s5">Толькі гэтыя трынаццаць з трапяткімі адбіткамі полымя на тварах (перад імі стаяла жароўня, і ад яе агню, здавалася, былі ружовыя хітоны з радна і крывавыя твары). Ды яшчэ варта (латы іхнія ад вобліскаў наліваліся чырванню, дрыжэлі і нібыта плавіліся). Ды яшчэ кат са скрыжаванымі на грудзях, голымі па локаць рукамі ля дзвярэй у катоўню.</div>
<div class="s5">Ды яшчэ, высока за сталом, увесь вялікі гародзенскі сінедрыён. Войт Жаба ад замкавага і магістрацкага суда, адзін у двух іпастасях; Юстын і радцы — ад магістрата, радзецкага і лаўнічага суда; Балвановіч з чатырма бязлікімі папамі і Лотр з Камаром і Басяцкім — ад суда духоўнага.</div>
<div class="s5">Іосія паказаў вачыма Братчыку на канец прэнга. Каб даўжэйшы быў падважнік, канец гэты прасунулі ў адтуліну ля дзвярэй катавальні: правасуддзе прыгадала падсудным, што яно такое, намякнула, якое яно, прыўзняло з сапраўднага свайго аблічча краёчак самавітай і гожай маскі.</div>
<div class="s5">Круцельскі Юрасёвы твар скрывіўся. Ён уздыхнуў.</div>
<div class="s5">—&nbsp;Зала чалавеказнаўства, — прашаптаў іудзей.</div>
<div class="s5">Братчык нявесела ўсміхнуўся.</div>
<div class="s5">—&nbsp;Тут прызнаюцца ў тым, чаго не рабілі, — сказаў Іосія.</div>
<div class="s5">—&nbsp;Ну, гэта не навіна, — аднымі вуснамі сказаў Братчык.</div>
<div class="s5">Упаў удар молата.</div>
<div class="s5">—&nbsp;Дык вось, — сказаў Лотр. — Што прымусіла вас, агідныя ерэтыкі, імя Хрыста, Пана Бога нашага, і апосталаў ягоных сабе прыпісаць і прыўлашчыць?</div>
<div class="s5">—&nbsp;Мы ліцадзеі, — з воцатнай усмешкай сказаў лысы Мірон Жарнакрут. — Праўдзівей, я ліцадзей. Іх я проста ўзяў у сябры. Астатнія, былыя мае сябры, выгналі мяне.</div>
<div class="s5">—&nbsp;Разам з фургонам? — спытаў Басяцкі.</div>
<div class="s5">Маўчанне.</div>
<div class="s5">—&nbsp;Добра, — сказаў Лотр. — А што прымусіла вас, няшчасныя, пайсці з ім? Ну вось хаця б ты, мардаты? Як цябе?…</div>
<div class="s5">Малады бялёсы мардач спалохана заміргаў вачыма.</div>
<div class="s5">—&nbsp;Хлеб.</div>
<div class="s5">Сінедрыён нават не пераглянуўся. Але кожнаму нібы стукнула ў сэрца. Гэтыя дні… Суд над мышамі… Збіццё хлебніка… Сённяшняя анафема… Пабоішча на Ростані… Магчыма, змова… Агульнае незадавальненне… І тут яшчэ гэтыя.</div>
<div class="s5">—&nbsp;Хлеб? — з асаблівай значнасцю спытаў Камар.</div>
<div class="s5">У Братчыка нешта нібы заенчыла, замерла ўнутры. Спачатку Пархвер паказаў ім таямніцу Жалезнага Ваўка, якая, магчыма, магла ўратаваць караля ад нападу. Цяпер ім задалі гэтае пытанне. Ён зразумеў, што паратунку няма і што ведае гэта ён адзін.</div>
<div class="s5">Юрась пакасіўся на астатніх. Відовішча, вядома, не з лепшых. Радно, скураныя поршні, зблытаныя валасы. Морды людзей, што здабываюць штодзённую лусту хлеба круцельствамі і маной.</div>
<div class="s5">—&nbsp;Жарнакрут брэша, — сказаў ён. — Усе яны прысталі да мяне. Мы, вядома, трохі махлярылі, але мы не зрабілі нічога дрэннага. І нават калі мы зрабілі невядомы нам злачын — адказ мой.</div>
<div class="s5">Лотр глядзеў на яго дапытліва. Высокі, дужа добра збіты, валасы залатыя, а твар нейкі смешны: густыя бровы, вочы ненатуральна вялікія і празрыстыя, аблічча мятае. Чорт ведае, што за чалавек.</div>
<div class="s5">—&nbsp;Ты хто? Адкуль?</div>
<div class="s5">—&nbsp;Юрась Братчык з П'янага Двара. Пачынак П'яны Двор.</div>
<div class="s5">—&nbsp;Прасачы там, — сказаў Лотр пану земскаму пісару.</div>
<div class="s5">Пісар зашалахцеў вялізнымі аркушамі скураной кнігі. Гэта быў «Вялікі чарцёж Княства». Кардынал глядзеў у вочы чалавеку. Вочы не міргалі. Наадварот, Лотр раптоўна адчуў, што з іх нешта нібыта льецца і памякчае ягоны гнеў і ягоную цвёрдую рашучасць. Не магло быць сумнення — гэты запылены прайдзісвет, гэтая шэльма, што гандлюе ўласным круцельствам, нібыта рабіў яго, кардынала, дабрэйшым.</div>
<div class="s5">Лотр адвёў вочы.</div>
<div class="s5">—&nbsp;Няма такога пачынка П'яны Двор, — спалохана сказаў пісар.</div>
<div class="s5">—&nbsp;Ну? — спытаў Лотр.</div>
<div class="s5">—&nbsp;Правільна. Няма. Цяпер яго няма. І жыхароў няма, — сказаў Юрась.</div>
<div class="s5">—&nbsp;Ну-ну, — успыхнуў Камар. — Ты тут на нашых душах не іграй. Татары, ці хто, пабілі?</div>
<div class="s5">—&nbsp;Татары, толькі не абрэзаныя. Не раскосыя. Не ў чалмах.</div>
<div class="s5">Басяцкі звузіў вочы.</div>
<div class="s5">—&nbsp;Ясна. Не круці. Чаму няма ні ў чарцяжы, ні ў пісцовых кнігах?</div>
<div class="s5">—&nbsp;І не магло быць.</div>
<div class="s5">«Ясна, — падумаў Юстын. — Пайшлі, відаць, у лес, расчысцілі пачынак дый жылі. А потым з'явіліся… татары… і пабілі. За што? А Бог яго ведае за што. Можа, ад пабораў уцяклі людзі? А можа, сектанты. Веру сваю ерэтычную ратавалі. І за тое і за другое выбіць маглі».</div>
<div class="s5">—&nbsp;Ляднікі? — спытаў Балвановіч. — Вольныя аратаі лясоў?</div>
<div class="s5">—&nbsp;Не магу напэўна сцвярджаць, — сказаў з усмешкай Братчык. — Мне было сем год. Я вырас на гнойнай кучы, а ўзмужнеў сярод ваўкоў.</div>
<div class="s5">—&nbsp;Так, — сказаў Лотр. — Ты гаворыш не як прасталюдзін. Чытаць умееш?</div>
<div class="s5">—&nbsp;Умею.</div>
<div class="s5">—&nbsp;Распусцілі гадаў, — буркнуў Жаба.</div>
<div class="s5">—&nbsp;Дзе вучылі?</div>
<div class="s5">—&nbsp;У калегіюме.</div>
<div class="s5">«Ясна, — зноў падумаў Юстын. — Бацькоў, відаць, выбілі, а дзіця аддалі ў Божы дом, а потым, калі ўбачылі, што не здох, узялі ў калегіюм».</div>
<div class="s5">Ён думаў так, але паручыцца нізавошта не мог. Магло быць так, а магло быць і так, што прайдзісвет маніць. Можа,і зусім таго П'янага Двара не было, а гэты — каралёў злачынец ці ўвогуле адроддзе пекла.</div>
<div class="s5">—&nbsp;У якім калегіюме?</div>
<div class="s5">—&nbsp;Я шкаляр Мірскага калегіюма…</div>
<div class="s5">—&nbsp;Калега! — зароў Жаба. — «Evoe, rex Juppiter…»*</div>
<div class="s5"><i class="s4">* Пачатак застольнай песні, блюзнерскай і непрыстойнай па зместу. «Лікуй, кароль Юпітэр…»</i></div>
<div class="s5">Лотр пакасіўся на яго. Жаба змоўк. Бурмістр Юстын бачыў, што ўсе, акрамя яго і пісара, глядзяць шкаляру ў вочы. Ён не глядзеў. Так яму было лягчэй.</div>
<div class="s5">Пісар гартаў другую кнігу.</div>
<div class="s5">—&nbsp;Няма такога шкаляра, — сказаў ён. — Ні ў Міры і ні ва ўсіх калегіюмах, парафіяльных школах, бурсах, царкоўных і іншых школах няма такога шкаляра.</div>
<div class="s5">—&nbsp;Так, — сказаў Братчык. — Ц я п е р няма. Я б ы л ы мірскі шкаляр.</div>
<div class="s5">Пісар працаваў як машына:</div>
<div class="s5">—&nbsp;І сярод тых, што скончылі і атрымалі…</div>
<div class="s5">—&nbsp;Мяне выгналі з калегіюма.</div>
<div class="s5">Дзіўна, Юстын фізічна адчуваў, што гэты невядомы хлусіць. Мо таму, што не глядзеў яму ў вочы. І яму было дзіўна яшчэ і тое, што вераць гэтаму валацугу ўсе астатнія.</div>
<div class="s5">—&nbsp;За што выгналі? — прачнуўся біскуп Камар.</div>
<div class="s5">—&nbsp;За памяркоўнасць, спагаду і… сумненні ў веры.</div>
<div class="s5">Юстына аж перасмыкнула. Вераць і дапытваць не будуць. Вераць, што ты з П'янага Двара, што ты шкаляр. Але што ж ты гэта зараз сказаў? Як з месіка зваліўся, дурыла. Распісаўся ў самым страшным злачынстве. Хай бы тут быў папа, Лютар, усе бацькі ўсіх цэркваў — для ўсіх іх няма нічога горшага за гэта. Цяпер канец. І як ён сочыць за тварамі ўсіх.</div>
<div class="s5">—&nbsp;Іншаверцам, пэўна, спагадаў? — спытаў Лотр.</div>
<div class="s5">Юрась усё маўчаў. Глядзеў у вочы людзей за сталом. Адна нянавісць была ў іх. Адно непрыняцце. Братчык адвёў вочы. Спадзявацца не было на што.</div>
<div class="s5">—&nbsp;У чым сумняваўся?</div>
<div class="s5">—&nbsp;У святасці Лота, пан Лотр. Я чытаў… Я даволі добра ведаю гэтую гісторыю. Анёлы дарэмна ўступіліся за свайго сябра. Не трэба было паліваць нечасцівыя гарады агнём. Няварта было ратаваць адзінага праведніка. Ледзь ён пазбегнуў небяспекі, як учыніў яшчэ горшае. Паўсюль адна брыда. Павольна жывуць і змяняюцца людзі. Цяжка жыць сярод іх і паміраць. Але што зробіш? Вольныя мы з'явіцца ў гэтым свеце і ў гэты час, але не вольныя выскачыць з іх. Кожнага кліча ў с в о й ч а с зямля.</div>
<div class="s5">—&nbsp;Нешта такое дзівотнае ты ўкладаеш у вушы нашыя, — ялейна сказаў Басяцкі. — Ні храна не зразумець… Ну?</div>
<div class="s5">—&nbsp;Ну, я і пайшоў па зямлі… Без надзеі, але каб ведаць усё і жыць, як усе. Ні мне, ні ім і ні вам анічога не дапаможа. Шчасце не з'явіцца перадчасна. Але застаецца цікаўнасць, дзеля якой мы… ну, як бы гэта вам сказаць… з'яўляемся ў гэты свет, калі… наш Бог вядзе нас у яго.</div>
<div class="s5">«Паверылі ўсякаму, нават самаму цёмнаму слову, — падумаў Юстын. — Што за сіла? Іншых ужо катавалі і правяралі б. А тут… Але нічога, вогнішча яму не мінуць».</div>
<div class="s5">Маўчанне вісела над галовамі. Усе невыразна адчувалі нейкую няёмкасць.</div>
<div class="s5">—&nbsp;Гм, — сказаў Лотр. — Ну, а ты адкуль, іудзей? Ты хто?</div>
<div class="s5">Іудзей паспрабаваў выпрастацца, але яму гэта дрэнна ўдалося. Развёў вузкімі далонямі. Насцярожана і сурова глядзеў на людзей за сталом. Пацягнуўся быў пальцам да скроні, але ўраніў руку.</div>
<div class="s5">—&nbsp;Ну, што вам казаць? Ну, мяне выгналі-ткі са Слонімскага кагалу. Я Іосія бен Раввуні. І бацька ў мяне быў бен Раввуні. І дзед. Д'ябал… прабачце, лёс прыгнаў прадзеда майго дзеда сюды. Спачатку з Іспаніі пайшлі маўры… Потым яму давялося ўцякаць і з Мальоркі. Каму ахвота быць чуэтам?* Потым быў Ціроль і была разня… Потым разня ўжо была паўсюль. І адусюль беглі сюды, бо тут быў прыстанак. Хто ведае, ці доўгі ён будзе?</div>
<div class="s5"><i class="s4">* Чуэты — нашчадкі хрышчоных яўрэяў у Іспаніі.</i></div>
<div class="s5">Дамініканец усміхнуўся. Братчык заўважыў гэта і перавёў позірк з яго на іудзея, незнаёмую аповесць якога ён слухаў з жахам, спагадаю і агідай.</div>
<div class="s5">—&nbsp;Я быў у Іспаніі, — сказаў Басяцкі.</div>
<div class="s5">Раввуні глядзеў на яго і адчуваў, як жах бяжыць у яго ад лапатак да самага таго месца, дзе, як сцвярджаў папа Сікст, ва ўсіх ягоных супляменнікаў знаходзіцца хвост. Ніхто лепей за Раввуні не ведаў, як мала грунту пад гэтай гіпотэзай. Але неўгрунтаванасць і няслушнасць у гэтым выпадку можна было б пераканаць, толькі ўсё жыццё ходзячы без портак. І не аднаму яму.</div>
<div class="s5">А гэтага не дазволіў бы ніводны цывілізаваны ўрад, ніводная рада.</div>
<div class="s5">І таму ён халадзеў. Яму не раз ужо даводзілася бачыць такія вочы. Няхай нават не самому. Няхай памяццю прашчура. Вось яны з'явіліся і тут. Наколькі лягчэй было жыць між напалову паганскага народа.</div>
<div class="s5">Але ён быў выносны і ўчэпісты, як дзяржы-дрэва на скале. І таму ён не закрычаў, а, упершыню за ўвесь час, усміхнуўся. І тут адкрыліся зубы такой сляпучай белі, што бурмістр Юстын усміхнуўся ў адказ.</div>
<div class="s5">—&nbsp;Прыемна чуць, што вы пабывалі ў такім падарожжы, — сказаў езуіту Раввуні. — Колькі вы ехалі адтуль?</div>
<div class="s5">—&nbsp;Два месяцы.</div>
<div class="s5">—&nbsp;Ну вось. А мне на гэта спатрэбілася амаль два вякі. Можаце-ткі мне паверыць.</div>
<div class="s5">—&nbsp;У мяне ў Іспаніі быў адзін друг, — усміхнуўся Басяцкі.</div>
<div class="s5">—&nbsp;Толькі адзін? — нечакана для сябе самога спытаў Багдан Роскаш.</div>
<div class="s5">—&nbsp;Ён адзін быў варты тысяч, — і мніх зноў усміхнуўся, бо ўспомніў парады гэтага друга наконт народа беларускай зямлі, які ўграз у язычастве, дагэтуль трымае ідалаў і слова і больш, чым у Хрыста, верыць у Маці Божую* (хаця ўсім вядома, што яе адзіная заслуга была нарадзіць Богачалавека), які ўвесь засмечаны ерассю. Успомніў ён і другія парады вялікага друга. Наконт г э т ы х, якім па недахопу рэўнасці Божай і дбання аб ягонай велічы далі тут прытулак. Успомніў ён і парады аб ведзьмах і ведзьмарах.</div>
<div class="s5">* Культ Маці Божай прывіўся асабліва лёгка, бо яна атаясамлівалася з багіняй плоднасці, «вялікай бабай» Ціоцяй.</div>
<div class="s5">І таму, што ўсяму гэтаму заставалася жыць нядоўга, і таму, што вось гэтых ужо заўтра ўзвядуць на вогнішча, каплану стала лягчэй, і ён усміхнуўся яшчэ. На гэты раз іудзею, Роскашу і Юрасю.</div>
<div class="s5">—&nbsp;Гэты друг казаў мне, што калі ерэтыкі, накшталт гэтага шкаляра, пусцілі такіх, як ты, сюды — над галовамі прыхадняў віліся совы.</div>
<div class="s5">Раввуні таксама разумеў, што заўтрашняга полымя не абмінуць.</div>
<div class="s5">—&nbsp;Наўрад ці. Ніхто не разводзіць соваў. Мы — таксама.</div>
<div class="s5">—&nbsp;Гэта няпраўда, мніх, — сказаў Братчык. — Я ведаю. Чалавек, які быў пры гэтым, усё запісаў. Я чытаў яго запісы. Гэта праўдзівая кніга. Кніга жыцця. Больш ніхто не запісаў бы так.</div>
<div class="s5">Іудзей зноў усміхнуўся белазубаю ўсмешкай. Лыцар Езуса паглядзеў на яго і раптам спытаў:</div>
<div class="s5">—&nbsp;Гэта праўда, што вы ўзялі ад старажытных ібераў* агідны і брыдкі Богу звычай паласкаць свае зубы мачою і таму — вось хаця б у цябе — яны такія белыя?</div>
<div class="s5"><i class="s4">* Іберы — кельтскае племя, што насяляла ў рымскія часы Іспанію.</i></div>
<div class="s5">—&nbsp;У мяне яны таксама белыя, — сказаў Братчык. — І ў многіх тут, хто здаровы.</div>
<div class="s5">Але яго ніхто не слухаў.</div>
<div class="s5">—&nbsp;Ну? — спытаў дамініканец.</div>
<div class="s5">—&nbsp;Адкуль гэта вядома? — спытаў Іосія.</div>
<div class="s5">—&nbsp;Катул, хаця быў паганец і кнігі яго паляць, данёс да нас гэтую звестку: «Чым хвалішся, трусінае адроддзе, ты, кельцібер брыдкі, мо выскалам зубоў, што ты мачой мыеш?» І яшчэ: «І хто з тых кельцібераў белазубейшы, той, значыць, і мачу хлябтаў руплівей за ўсіх».</div>
<div class="s5">—&nbsp;Гэта брыдка, — раптам сказаў Юстын.</div>
<div class="s5">—&nbsp;Вядома, брыдка, — згадзіўся Жаба.</div>
<div class="s5">—&nbsp;Гэта абрыдліва, — сказаў Юстын.</div>
<div class="s5">—&nbsp;Ну? — спытаў Фларыян.</div>
<div class="s5">—&nbsp;Магчыма, — сказаў Раввуні. — Я вось увесь час гляджу на вас. У вас зубы яшчэ бялейшыя за мае… І вы былі ў Іспаніі.</div>
<div class="s5">Па зале пракаціўся кароткі рогат. І змоўк. І толькі тут усе заўважылі, што ў мніха сапраўды белыя, але вострыя, як у сабакі, зубы. Ніхто неяк раней не заўважаў, таму што ён вечна ўсміхаўся, але толькі аднымі вуснамі.</div>
<div class="s5">—&nbsp;Гэта мярзотна, урэшце, — узвысіў голас Юстын. — Я забараняю гэта. Няхай агонь, абы не пляваць на вогнішча. Звер ірве ворага на кавалкі, але не паплюжыць яго. І чаго варты воін, які займаецца тым, што ганьбуе і бэсціць праціўніка? Што б вы сказалі аб бітве, дзе абодва бакі замест таго, каб біцца, узводзяць паклёпы адзін на другога?</div>
<div class="s5">—&nbsp;Вы што? — шчыра здзівіўся мніх.</div>
<div class="s5">—&nbsp;Мне абрыдла. Я хрысціянін і, як хрысціянін, дбаю аб веры і таксама не люблю людзей, якія распялі майго Бога. Але тое, што вы кажаце — паклёп. Гэты ваш пісака, па-першае, не бачыў ніводнага іудзея. Ён проста няславіў шчаслівага суперніка ў каханні. Не ведаю, ці хлябталі кельціберы мачу, — хай гэта будзе на ягоным сумленні. Калі гэта не так — ён проста брахун, як усе пісакі. А вы — горшы за яго. Вы — паклёпнік. У той час ва ўсёй Іберыі не было ніводнага іудзея. Ніхто не патрабуе, каб дзве арміі паклёпнічалі адна на адну. Іхняя справа — біцца… Кажы далей, іудзей.</div>
<div class="s5">Суровы, нягледзячы на разбэшчанасць, пасечаны шнарамі, адзначаны ўсімі распустамі Юстынаў твар быў у гэты момант страшны. З-пад падстрыжаных у скобку валасоў вуголлямі гарэлі вочы. І раптам з яго нібы нехта выпусціў паветра. Ён сеў і безнадзейна махнуў рукою:</div>
<div class="s5">—&nbsp;А-а, што там. Усё адно.</div>
<div class="s5">З гэтай хвіліны бурмістр нібы звяў і да самага канца ўжо не праяўляў ніякай цікавасці да таго, што адбывалася ў зале.</div>
<div class="s5">Басяцкі непаразумела зірнуў на Лотра. Той паціснуў плячыма, — нічога, маўляў, глупства, бывае — і пакруціў пальцам ля лба.</div>
<div class="s5">—&nbsp;То за што цябе выгналі? — спытаў Лотр.</div>
<div class="s5">—&nbsp;Дзіўнае пытанне. За што выганяюць людзей? За тое ж, за што і яго, Братчыка.</div>
<div class="s5">—&nbsp;Раскажы падрабязней.</div>
<div class="s5">АПАВЯДАННЕ ІОСІІ БЕН РАВВУНІ</div>
<div class="s5">—&nbsp;Гм, мая справа пачалася два гады таму, на яўрэйскае свята Рабігул Ахір. Менавіта тады я пачаў хаця трохі разумець усе кнігі. І якраз тады ў абшчыне з'явіўся адкупшчык Шамоэл. Бачылі б вы ягоныя вочы. Гэта быў… Ну… Мне не хапае слоў… Ну, воўк… Ну, Алаферн… Ну, Сенахірым… Ён быў для іудзеяў горшы за ўсіх самых страшных ворагаў. І не было волі Божай, каб ён здох, як… асірыянін… Пачалося пекла… Абшчынны збор вырас так, што нам не было як жыць, і ўвесь ён трапіў у гэтыя рукі… Бачылі б вы гэтыя рукі! Тлустыя, у поўсці, усе ў бранзалетах… І з ім была трэць абшчыны, а астатнія не мелі кавалка салонай рыбы. Ён разарыў і ўсё наваколле, нячысты пёс. Ён і астатнія ягоныя людзі багацелі. І калі раней я думаў, праходзячы паўз могілкі, што тут ляжаць самыя лепшыя гоі, то цяпер я зразумеў, што вораг — ён, бо ён точыць… знутры… Бо ён філісцімлянін… Бо ён вораг іудзею і ўвогуле чалавеку. Як вы. Мне варта было б маўчаць, але дурны Іосія не маўчаў, і вось яго выгналі, і ён быў па-за законам для сваіх і чужым, падазроным для іншых… Мне варта было б маўчаць. Але я ўстаў і стаў крычаць на яго, і бэсціць… і выкрываць яго, як Іерамія… Гора мне! Першы раз я крычаў на яго ў мінулым ліпені, на пост руйнавання храма. Я крычаў, што такіх, як ён, не павінна насіць зямля, што ён — паківанне галавою для іншых. А ён і ягоныя блюдалізы смяяліся. А наш рабін дакараў мяне.</div>
<div class="s5">(Ён яшчэ трохі выпрастаўся. І тут усім стала ясна, што ў гэтым кволым целе гарыць магутны дух старажытных прарокаў. Гарыць нават за баязлівасцю. Рукі гэтыя не маглі ўдарыць, але нельга было згасіць гэтае полымя.)</div>
<div class="s5">І потым я выкрываў яго на Хамішо. Я пляваў у ягоны бок і казаў, што ён рабуе сваіх. Я пляваў у ягоны бок, а яны ўсе плявалі ў мой бок. І мне б… маўчаць… Але я забыў лёс прарокаў і тое, што іх заўсёды пабівалі каменнямі. І я выкрываў яго на пост Хедалі і крычаў, што Ізраіль стаў раб і зрабіўся здабычаю гэтай чумы і яго, Шамоэла, трэба пабіць каменнямі, бо мужыкі з-за яго наракаюць на нас і край гэты можа зрабіцца для нас краінаю змроку. І рабін наклаў на мяне пакаянне, а тыя бэсцілі мяне, а іншыя наракалі на мяне, хаця не мелі кавалка хлеба… І потым я, думаючы, што абудзіцца сорам у народа майго, выкрываў Шамоэла на першыя дні… кучак. Я казаў, што ў яго лоб блудніцы і ён апаганіў… зямлю і што ён знішчальнік народа… А ён сядзеў і звінеў бранзалетамі на тлустых руках, і на мяне наклалі другое пакаянне, і лаялі мяне, а бедныя ад мяне адступіліся… Паршывыя авечкі! Баязлівыя жывёліны!… А я чытаў кнігі і разумеў, што так не павінна быць, а раз ёсць, то кнігі хлусяць, а раз кнігі хлусяць, то нашто яны? І не можа слова праўды не дайсці, хаця… дагэтуль пасля кожнага такога слова ён з падвойнай прагнасцю жор людзей. І я выкрываў яго на пост Эстэр і на Пурым. І я крычаў, што ўразяць яго леў і барс, а ён сказаў, што яны тут не водзяцца. І я крычаў на яго і ўсіх, хто з ім, што яны, як адгадаваныя коні, гігочуць на жонку другога, і гэта была праўда. І крычаў, што ўсе яны згубіцелі Ізраіля і што з-за іх пакаранне ўпадзе на ўсіх. І крычаў я, што рабін — асёл і птушкалоў нечасцівы і пераступіў усялякую меру ў зле, як усе яны, і што дамы іхнія поўныя падману і таму самі яны тучныя і тлустыя і справядлівай справе жабракоў не даюць суда. І не саромеюцца яны, і не чырванеюць, робячы брыду. І кадзяць Ваалу, які ёсць — грошы… І яны хацелі пабіць мяне каменнямі, а народ разводзіў рукамі і пляваўся. Гора мне, маці мая, што ты нарадзіла мяне чалавекам!… Нікому не даваў я ў рост, і мне ніхто не даваў у рост, а ўсе праклінаюць мяне! І перад самым пейсахам яны адлучылі мяне ад абшчыны і выкінулі з кагалу. Але я… не хацеў ісці і казаў, што ісці трэба і м, бо яны ўсе — пастыры, якія губяць авечак сваіх, сасуды непатрэбныя. І тады яны выкінулі мяне, і бедныя не заступіліся за мяне… І цяпер кожны мог забіць мяне і не адказваць.</div>
<div class="s5">Раввуні прыкрыў вочы рукою. Стаяў, як жывая статуя адчаю і ярасці. І нават тым, што ніколі і не былі людзьмі, стала непамысна.</div>
<div class="s5">—&nbsp;Раскажы падрабязна пра сваё жыццё ад выгнання і да гэтага дня, — сказаў Камар. — Яны правільна зрабілі, што выгналі цябе. Мы б зрабілі тое самае… Раскажы, якімі новымі злачынствамі ты пацвердзіў справядлівасць прысуду.</div>
<div class="s5">Але іудзей нічога не сказаў і толькі жаласна аглянуўся. Шалёны парыў прароцтва прайшоў, і ён цяпер не ведаў, што і як яму казаць. Толькі што мова ягоная лілася вадаспадам, толькі часам запінаючыся на асобных словах, як плынь на асобных камнях. А цяпер ён з цяжкасцю шукаў гэтыя словы, размаўляючы больш рукамі, чым вуснамі. Так бывае, калі ў паэта праходзіць натхненне. Толькі што быў тытан, і вось ужо маленькі, бадай што варты жалю чалавечак.</div>
<div class="s5">—&nbsp;Я… гм… Ну, яны ткі схапілі мяне… і… дацягнулі да… Я хачу, прабачце, каб вы зразумелі… мяне… Я вельмі кепска ведаю… беларусінскую мову…</div>
<div class="s5">—&nbsp;Можа, ты будзеш гаварыць на нейкай другой? — спытаў самавіты Лотр.</div>
<div class="s5">—&nbsp;Я ведаю сваю… Ведаю старажытную… Ведаю іспаньёльскую… Прабачце… З гэтых — лепей за ўсё старажытную.</div>
<div class="s5">Суддзі пераглянуліся.</div>
<div class="s5">—&nbsp;Гэта нашто? — спытаў Басяцкі.</div>
<div class="s5">—&nbsp;А нашто вам латынь? — спытаў раптам Братчык. — Дый вам не зашкодзіла б ведаць старажытную, раз на ёй напісана Біблія. Я вось не ведаю і шкадую. Трэба ведаць усё, раз мы людзі… Неяк у нас гэта не прадумалі…</div>
<div class="s5">—&nbsp;Пляваў я на ўсё гэта, — нахмурыў грозныя бровы Камар. — Я ведаю ідэнтычную Біблію, і грэцкую, і Біблію на вульгаце…</div>
<div class="s5">—&nbsp;І потым, — перабіў яго каплан, — чалавеку непадрыхтаванаму, чалавеку, які не прайшоў усіх ступеняў ведаў, не належыць самому, без рукі ўказальнай, чэсці Біблію, ніжэ Евангелле, каб не папсавацца ў розуме… Ты будзеш нешта казаць, іудзей?</div>
<div class="s5">Братчык уздыхнуў:</div>
<div class="s5">—&nbsp;Вы бачыце, ён збіваецца. Ён разгубіўся. Ён не можа. Астатняе я ведаю, як і ён… Магчыма, я мог бы расказаць?</div>
<div class="s5">—&nbsp;Кажы, — сказаў Балвановіч.</div>
<div class="s5">Юрась пацёр лоб.</div>
<div class="s5">АПАВЯДАННЕ ЮРАСЯ БРАТЧЫКА</div>
<div class="s5">—&nbsp;З Міра я прыйшоў у Слонім. Мне давялося шмат блукаць да гэтага, і галадаць, і начаваць Бог ведае дзе. Я ніколі не думаў, што мне будзе так цяжка. Год за дзвесце… відаць… было лягчэй. У Слонім я прыйшоў пад вечар. Там вакол густыя і вельмі прыгожыя лясы, а між іх, на ўзгорках, дзіўнай утульнасці гарадок. Я ішоў і думаў, дзе мне начаваць і колькі яшчэ беспрытульных начэй мяне чакае.</div>
<div class="s5">Дарога мая ішла паўз падвор'е старой Слонімскай сінагогі. Вы ведаеце, дзе яна. Высокі каменны мур, а за ім куб з дзікага каменя пад вострым дахам… Сам не ведаю чаму, але я спыніўся насупраць увахода на падвор'е сінагогі, там, дзе стаяць дзве каменныя жанчыны.</div>
<div class="s5">—&nbsp;Якія жанчыны? — спытаў Жаба.</div>
<div class="s5">—&nbsp;Каменныя. Калі пан магнат не быў там — магу растлумачыць. Кароль Жыкгімонт вывез іх з Нямеччыны і, не ведаю, падчас якога падарожжа, загадаў паставіць іх у Слоніме, на знак таго, што хаця і вельмі старая слонімская абшчына, але ў веры яна — сляпая. Адна жанчына, з паходняю ў руцэ, Касцёл. Другая, з павязкаю на вачах, Сінагога, бо пазбаўлена яна святла і блукае ў цемры.</div>
<div class="s5">—&nbsp;Чаму ты ўсміхаешся? — спытаў Жаба.</div>
<div class="s5">—&nbsp;Ды так, я падумаў, што і ў самых цёмных душах неўсвядомлена жыве справядлівасць… Дык вось, усе гэтыя дужа высокія думы былі незразумелыя людзям. Ніхто не мог уцяміць, чаму паставілі на скрыжаванні вуліц дзвюх дзевак і чаго адна свеціць другой, калі тая гуляе ў жмуркі. Нейкія людзі, відаць, рупліўцы аб чысціні нораваў, паадбівалі ім насы, бо жанчыны былі амаль голыя… Другія, відаць, лыцары плоці, хацелі, напэўна, пераканацца, што жанчыны каменныя, і пакінулі сям-там сляды сваіх лапаў… А астатнія нанеслі пад камяні, на якіх стаялі жанчыны, кучу смецця.</div>
<div class="s5">Я стаяў і думаў, куды мне ісці, калі ўбачыў, што ў браме падвор'я сінагогі нешта кішыць. Потым адтуль вывалілася чалавек пятнаццаць ягоных супляменнікаў. Яны былі вельмі багата апранутыя. Лісіныя плашчы, доўгія, з дарагога сукна… халаты, ці як яно там… На галовах — жоўтыя з золатам вялікія павязкі. На руках — бранзалеты з вітога срэбра і золата. Астатнія — іх было многа, і яны былі ў больш цёмных вопратках — стаялі на вуліцы і на падвор'і і маўчалі. А гэтыя цягнулі вось яго… Але Бог ты мой, што гэта былі за морды! Ноздры вонкі і трапечуць, рукі тлустыя, вочы і павекі чырвоныя ад гневу. А адзін, самы здаравенны, а па выгляду не іудзей, а каваль і бандзюга з вялікай дарогі, крычаў: «Начальніка ў народзе тваім зласловіў! Біце яго каменнямі!» Але людзі толькі падымалі ўгору рукі.</div>
<div class="s5">—&nbsp;Шамоэл аслападобны, — сумна сказаў Раввуні.</div>
<div class="s5">Ніхто яго, Раввуні, не біў. Пэўна, не хацеў. Але ніхто і не заступаўся. Ніводная душа.</div>
<div class="s5">—&nbsp;Што рабіць па-за абшчынай? — мармытаў іудзей. — Паміраць? Яны баяліся. І ўсе ж яны свінні. Яны ж таксама — абшчына.</div>
<div class="s5">Яны падцягнулі вось яго да брамы, але тут ён учапіўся за шулы, як «дзед» за валасы, і хаця яны былі страшэнна тлустыя і здаровыя — яны нічога не маглі зрабіць з ім адным. Бо яны перашкаджалі адзін аднаму, а ён, такі ўчэпісты, упяўся ў шулы, як самшыт дрэва ў расколіну скалы. Прызнацца, я адразу ўхваліў яго, і ён мне гэтым спадабаўся. Заўсёды прыемна, калі адзін мужна трымаецца супраць многіх… Я трохі разумею мясцовую гаворку і пачуў…</div>
<div class="s5">—&nbsp;Зладзеі вы! — крычаў ён. — Каб вы рэдзькай раслі і каб гэтая бедная ваша задніца матлялася ў паветры.</div>
<div class="s5">Яны пыхкалі, і саплі, і вазіліся, як вожыкі, а я сачыў за імі. Мне не было куды спяшацца і не было куды ісці. У гэтым прытульным месцы для мяне не было месца.</div>
<div class="s5">Яны таўкліся, але нічога не маглі зрабіць з ім. Ён трымаўся і крычаў:</div>
<div class="s5">—&nbsp;Ва ўсіх разбойнікаў на зямлі адна мова! Яе-ткі вы… але, яе-ткі вы ведаеце! Што б сказалі вашы нябожчыкі, вашы богабаязныя бабулі, вашы набожныя продкі?! Яны перакруціліся б у магілах… задам да Ерусаліма, які вы прадалі! Нашто вам спісак Пана Бога — у вас спіскі нарабаванага.</div>
<div class="s5">І тут нечы выспятак выбіў, урэшце, яго з брамы. Ён паляцеў і пляснуўся ў пыл. А потым ускочыў і распачаў такую ярасную Іерэміяду, якой мне ніколі не даводзілася бачыць і чуць:</div>
<div class="s5">—&nbsp;Гігочаце вы над падзеннем народа свайго, як коні! Шакалы вы! Каб вам ціснуцца да гною, каб вашая скура стала сухая, як дрэва! Вушы ў вас неабрэзаныя, у трунах вы пачуеце; самі свінні і свінняў жарэце, і мярзотнае варыва ў гаршках вашых.</div>
<div class="s5">І раптам так закрычаў, што мяне аж разабраў смех:</div>
<div class="s5">—&nbsp;Басякі-і! Тфу на вас! Тфу!</div>
<div class="s5">Ён кідаў у іх прыгаршчамі пылу і плакаў ад бяссілля, бо гэта ім было, як і словы, — аб сценку гарох. Тады я падумаў, што яго і сапраўды могуць пабіць каменнямі і гэта будзе дрэнна. Я падышоў і сказаў яму: «Хадзем, братка».</div>
<div class="s5">—&nbsp;Ён сказаў мне: «Хадзем, братка», — прамармытаў Іосія. — І я пайшоў. А што мне яшчэ заставалася рабіць?</div>
<div class="s5">—&nbsp;Мы пайшлі ўжо двох. У Слоніме нам заставацца не выпадала. Раввуні меў рацыю: Бог нібы адабраў у гэтага Шамоэла розум. Ён хапаў, як воўк, за жывое. Пасля мы даведаліся, што мужыкі забілі яго і двух ягоных хаўруснікаў і яшчэ двох невінаватых.</div>
<div class="s5">—&nbsp;Ты ведаеш, што ён заплаціў доўг Слонімскага войта і атрымаў за гэта права выбіваць нядоімкі з ягоных мужыкоў? Што ён дзейнічаў законна, як то кажа права княства? — спытаў Жаба.</div>
<div class="s5">—&nbsp;Ён выбіваў… Ды хто там лічыў, колькі ён выбіваў? — сказаў Раввуні. — Я папярэджваў яго, але ён не паслухаўся. Шкада невінаватых… Але, як не лічыць іх, мужыкі зрабілі святую справу, забіўшы яго. Таму што выбіў ён удвая больш, як заплаціў. І калі адкупшчыкі будуць і далей грабежнічаць — будзе не забойства, а бунт. Пераб'юць не толькі адкупшчыкаў — іудзеяў, беларусаў і немцаў. Будуць біць і вас*.</div>
<div class="s5"><i class="s4">* Інстытут адкупшчыкаў быў адной з прычын паўстання Васіля Вашчылы.</i></div>
<div class="s5">—&nbsp;Но-но, — сказаў Камар. — Бліжэй да справы.</div>
<div class="s5">—&nbsp;Мы баяліся заставацца ў Слоніме. Баяліся людзей Шамоэла і баяліся мяшчан. І ўсё ж я адчуваў сябе такім моцным, якім ніколі дагэтуль не быў. Кепска аднаму, і лепей, калі ёсць побач хаця нехта падобны.</div>
<div class="s5">—&nbsp;Адзін з людзей мяне падабраў, — сказаў іудзей. — І да яго я прыляпіўся. Іначай — смерць. Ля сінагог мяне сустрэлі б каменнем. Ля чужых парогаў — непаразуменнем.</div>
<div class="s5">—&nbsp;То, можа б, ты гаварыў? — спытаў Басяцкі.</div>
<div class="s5">—&nbsp;Не слухайце яго. Ён гаворыць глупства. Яму цяжка гаварыць, і таму ён гаворыць лухту. Няма да чаго яму было ляпіцца. Я ж такі самы выгнаннік, як ён. Я таксама згубіў сваё племя… І што гэта за свет, дзе адны выгнаннікі чагосьці вартыя?</div>
<div class="s5">Дык вось, мы спяшаліся пакінуць між сабою і Слонімам як мага больш стадый. Я радаваўся, што я не адзін, і сілы мае прыбылі.</div>
<div class="s5">—&nbsp;Т-так, — сказаў Басяцкі. — Вось як, значыцца, ты прыдбаў свайго першага апостала, «Хрыс-тос».</div>
<div class="s5">—&nbsp;Пад вечар мы прыйшлі з ім на бераг Бяздоннага возера пад Слонімам і тут вырашылі начаваць. Галоднымі, бо я не спадзяваўся на тое, што нешта спаймаю сваёй самаробнай вудай. Возера было ўсё празрыста-чырвонае, гладкае, як люстра. І лясы вакол яго былі таксама зялёна-аранжавыя.</div>
<div class="s5">—&nbsp;Што гэта ён гаворыць? — спытаў Жаба.</div>
<div class="s5">—&nbsp;Н-не ведаю, — паціснуў плячыма Балвановіч*.</div>
<div class="s5">* Уся гісторыя старажытнасці і сярэдніх вякоў калі і ведала захапленне прыродай, дык толькі фізычна. Захапляцца прыродаю на паперы ці на словах лічылася справай падазронай, дарэмнай і пустой. Ці зашмат было гэтай самай варожай прыроды, ці бракавала мазгоў і эстэтычнага жыцця, ці не дараслі яшчэ людзі, але на працягу дваццаці сямі стагодзяў еўрапейскай літаратуры мы не сустрэнем у ёй нават такой колькасці пейзажаў, колькі іх скажам, у «Вайне і міры». Проста не лічылі за патрэбнае, як і творцы дужа сучасных раманаў.</div>
<div class="s5">—&nbsp;Мы селі на адзіным голым узгорку, які зарос доўгай, як косы, травою. Гэта, відаць, быў нейкі могільнік, бо сям-там, прадзершы зямную шкуру, тырчалі з зямлі вострыя камяні. Як піраміды. Толькі вузкія ля зямлі і доўгія, амаль у чалавечы рост. То прамыя, а то і нахіленыя. Якая з трыма бакамі, а якая і з чатырма, як дах чатырохкутнай вежы.</div>
<div class="s5">—&nbsp;Я ведаю гэты могільнік, — ашчэрыўся Камар. — Гэта праклятае месца. Гэты могільнік паганскіх волатаў, пярэваратняў, ваўкалакаў. Хрысціяніну грэх нават глядзець на яго і падобна таму, як душу загубіць, — сядзець там… Запішы і гэтую іхнюю правіну, пісар*.</div>
<div class="s5">* На самой справе клады над Бяздонным возерам — унікальны старажытнаславянскіі могільнік V-ІХ стст. Падобнага яму бадай што і няма. Не курганы, а вострыя каменныя піраміды. Сведчанне высокай культуры. І яшчэ сведчанне чалавечнасці, таго, што і ў тыя часы любілі бацькоў і не хацелі для іх забыцця па смерці.</div>
<div class="s5">—&nbsp;Не ведаю. Нам было там хораша і спакойна. Захад. Чырвонае возера. Старажытныя камяні. Камашня таўчэ мак.</div>
<div class="s5">Мы развялі вогнішча. Я ўзяў нітку і гачок і рушыў да берага, каб спаймаць нешта. Але як толькі я падышоў да вады, я пачуў, што з возера імчыць густая лаянка, якая абражала і возера, і магілы, і гэты спакой.</div>
<div class="s5">…Непадалёку адзін ад аднаго стаялі два чаўны. Стаялі і, відаць, не маглі раз'ехацца, бо мярэжы іхнія зблыталіся і спляліся, а якраз у месцы спляцення білася вялізная рыба. Дальбог, я яшчэ не бачыў такой. Вялізны сом сажня ў паўтара — калі не ў два — даўжынёй. Відаць, ён заблытаўся ў адну мярэжу, пацягнуў яе, наскочыў на другую і зблытаў іх. Сом гэты біўся, раскрываў шырокі рот, плямкаў грыбамі, варушыў вусамі і вытрэшчваў маленькія вочы.</div>
<div class="s5">Братчык спыніў свой позірк на Жабе і ўсміхнуўся. Вельмі хітравата.</div>
<div class="s5">—&nbsp;З таго часу варта мне толькі ўбачыць тлустага дурня пры выкананні ім службы — і мне адразу ўспамінаецца гэты сом.</div>
<div class="s5">А ў чаўнах біліся і цягалі адзін аднаго за чубы людзі. У адным чаўне вось гэтыя два браты, а ў другім — гэтыя. Таксама браты.</div>
<div class="s5">—&nbsp;До, — сказаў Лотр. — Цяпер яны. Ты хто?</div>
<div class="s5">Наперад выступіў кучматы і зарослы чалавек з падступнымі вачыма забіякі, адзін з тых «рымскіх ваякаў», што дзялілі ля крыжа адзенне. У адным з куткоў рота — пагардлівая ўсмешка; тытунёвыя вочы нядобра бегаюць. На галаве, як ва ўсіх кучаравых, што ўвайшлі ва ўзрост, пачынае прабівацца лысіна.</div>
<div class="s5">—&nbsp;Лявон Конаўка, — з выхвальствам сказаў чалавек.</div>
<div class="s5">Ягоны сусед, падобны да яго, але яшчэ па-юначаму танклявы (ды яшчэ ў вачах, замест выхваляння і нахабства, баязлівасць), дадаў:</div>
<div class="s5">—&nbsp;А я яму брат. І нічога мы больш не рабілі. Мы рыбакі.</div>
<div class="s5">Камар, які зноў заснуў, раптам прачнуўся, спытаў:</div>
<div class="s5">—&nbsp;Па чужых стайнях рыбакі?</div>
<div class="s5">І тут выступіў наперад той, цыганаваты, з вугольнымі бліскучымі вачыма, са жвавым, як у малпы, абліччам, які так спрытна ставіў падножкі ў часе сутычкі.</div>
<div class="s5">—&nbsp;Па чужых стайнях — гэта быў я. Міхал Іліяш маё прозвішча.</div>
<div class="s5">—&nbsp;Ты — пасля, — сказаў Камар. — Не хвошчуць — не дрыгай нагамі.</div>
<div class="s5">—&nbsp;Гэта я разумею, — выскаліў зубы Міхал.</div>
<div class="s5">—&nbsp;Н-ну, браты… То з кім гэта вы біліся?</div>
<div class="s5">Два былыя «эфіопы» выйшлі і сталі побач з імі. Адзін, здаровы, як халера, тугі, з платаядным ротам і самовымі вочкамі — сапраўдны Гарганцюа, — сказаў басам:</div>
<div class="s5">—&nbsp;Я таксама рыбак. Лаўлю выразубаў, мірон, а асабліва самоў. Гэта калі іх вымачыць ды патлушчыць іхнім жа тлушчам, — ён прыклаў да вусоў пальцы, — м-м-нм… А прозвішча маё Сіла Гарнец… А ото мой нягожы братка. Такі няўдалы, што двухгадовага шчупака толькі з цяжкасцю з'есць. Зваць яго Ладысь.</div>
<div class="s5">Ладысь Гарнец выступіў наперад. Худы, вельмі падобны на дзяўчыну, з доўгімі рыжавата-залацістымі валасамі. Рот прыадкрыты, як у юрода, у вачах мудрагельства.</div>
<div class="s5">—&nbsp;Рыбак. Але ў ісціне хадзіць хачу. У ісціне.</div>
<div class="s5">—&nbsp;Вы не глядзіце, што ён такі… прыдуркаваты, — сказаў Сіла. — Ён два гады ў царкоўнай школе вучыўся. Выгналі. Мудрагеліць пачаў, прароцтвы чытаць… Сапсулі яго там… І зараз не сваімі словамі гаворыць, а не можа запомніць, у якім зарожку больш рыбы. А гэта проста… Вось, скажам, ля могільніка, там бялёзны — ані-ані…</div>
<div class="s5">—&nbsp;До, — сказаў Лотр.</div>
<div class="s5">—&nbsp;І балабы няма…</div>
<div class="s5">—&nbsp;Не рыбу, але будзеце ўлаўляць чалавекаў, — сказаў Ладысь.</div>
<div class="s5">—&nbsp;До. Кажы далей ты, Сіла.</div>
<div class="s5">—&nbsp;Ну вось, і атрымалася ў нас у той дзень з Конаўкамі бойка. Конаўкі ж таксама рыбакі, але горшыя. Сказаць, скажам, дзе ў нас там кляпцы водзяцца — гэта ім слабіна.</div>
<div class="s5">—&nbsp;Брэшаш, — сказаў Лявон Конаўка.</div>
<div class="s5">—&nbsp;Ваша правялебнасць, — сказаў Лотру Басяцкі, — хай бы ён і далей казаў. А то іншыя непрыдатныя. Адзін — трусік. Другі — рыбаед, і, як гаворыць, то рыбай нясе. А трэці — юрод не ад Пана Бога нашага.</div>
<div class="s5">—&nbsp;Ваша праўда, — сказаў кардынал. — Кажы ты, старэйшая конаўка.</div>
<div class="s5">Лявон выступіў наперад і абег усіх вачыма, ад якіх любой падножкі можна было чакаць.</div>
<div class="s5">АПАВЯДАННЕ ЛЯВОНА КОНАЎКІ</div>
<div class="s5">—&nbsp;Гэта ён брэша ўсё, гэты Сіла. Ніякага ведання ў яго нямашака. Дый як можа быць, калі ў яго галава, як у сома — самі бачыце, якія вочкі, — і калі ён толькі жарэ. Першыя рыбакі і на нашым возеры — вось я, Лявонька, а калі брат у розум увойдзе-ўбярэцца, то і ён будзе разумнейшы за таго сама. І мы заўсёды пану нашаму літасціваму, хаця ён і не ўтаропае нічога, але, папраўдзе, як то рабам шчырым належыць, па пісанню, больш за ўсё лепшай рыбы прыносім. А пан наш не схізмат які-небудзь, як мы, мужыкі-дураломы, бабовыя галовы, а высакародны Дамінік Акавіты, і дадзены яму, за рупнасць аб веры святой, лацінскі надпіс на шчыт: «Rex bibendi»*.</div>
<div class="s5"><i class="s4">* «Кароль п'янюг», то бок распарадчык папоек, тамада.</i></div>
<div class="s5">—&nbsp;Гэтага можна б і пусціць, — амаль расчулена шапянуў Лотру Басяцкі. — Лепшы матэрыял. Богабаязны чалавек, паналюбівы і… дурны, хаця і хітры.</div>
<div class="s5">Лявон раптам ганарліва ўскінуў галаву: відаць, не вытрымаў, сарваўся, няхай і на шкоду сабе. Хітрыя вочы забіякі засвяціліся.</div>
<div class="s5">—&nbsp;Каму разбірацца сярод гэтага мужычча? Мне дваццаць адзін… Яны ўсе дурні… А ў нас у хаце сам кроль Аляксандр дваццаць два гады таму спыняўся і начаваў і ўсіх жыхароў яе ласкаю сваёй крулеўскай адзначыў.</div>
<div class="s5">—&nbsp;Чулі, што вярзе? — шапянуў Лотр Басяцкаму. — Вось вам і адпусціць. Хай лепей пісар занясе, акрамя багахульства, яшчэ і абразу нябожчыку каралю.</div>
<div class="s5">—&nbsp;Чаму? — шэптам спытаў Балвановіч. — Магло быць. Ён быў добры кароль. Нас любіў. Просты. І, між іншым, ніводнай бабы, нават з курнай хаты, калі толькі магчыма было, ласкай і прыязнасцю сваёй не абмінаў. Гэта вам не іншыя. І што дзіўна, самі бабы так да яго і ліпнулі. Можа,таму так мала і цараваў.</div>
<div class="s5">—&nbsp;Магло-о быць, — перадражніў Лотр. — Магло быць, ды не тут. Дзеці іхняе мосці зараз ледзь дзеўкамі цікавіцца пачынаюць… Колькі год, як кароль памёр? Ага. А цараваў колькі? Чатыры гады і восем месяцаў. То за колькі год да ягонага царавання гэты боўдур нарадзіўся? Магло-о бы-ыць.</div>
<div class="s5">Лявон Конаўка зразумеў, што рэкнуў лішняе. Тытунёвыя вочкі забегалі.</div>
<div class="s5">—&nbsp;То вось у той вечар мы з гэтымі непадобнымі, з мужалапамі гэтымі пабіліся. Сіла гэты як пачаў крычаць і торгаць за сетку:</div>
<div class="s5">—&nbsp;Мая мярэжа!</div>
<div class="s5">—&nbsp;Ты яе разблытай спачатку, тады ўбачыш — чыя! — крыкнуў яму я.</div>
<div class="s5">—&nbsp;Ён за мярэжу — торг! Я таксама — торг! Тады ён разварочваецца і мне па пысе. Аж дзень залатымі мухамі пайшоў.</div>
<div class="s5">—&nbsp;Гэта ў мяне… мухамі, — сказаў Сіла. — Бо ён мяне — таксама…</div>
<div class="s5">—&nbsp;А тады гэты вось юрод, прарок-недавучка, Ладысь, абразіць мяне вырашыў.</div>
<div class="s5">—&nbsp;Вочы ў цябе, — кажа, — у неналежным месцы.</div>
<div class="s5">Я яму таксама — плюху. Але ён, відаць, збаяўся мне адказаць. Ён Аўтушка майго схапіў. А той яшчэ ў розум не ўвайшоў.</div>
<div class="s5">—&nbsp;Ён мяне схапіў, — сказаў трохі баязліва Аўтух.</div>
<div class="s5">—&nbsp;Чую — чабарох! — гэта яны, значыцца, у ваду ўпалі. Мне глядзець няма калі — я Сілу ваўтужу. Толькі чую: хістаецца човен. Братка, значыцца, вызваліўся ад таго і вылазіць. Толькі потым адштурхнуў старэйшага Гарнца і… Што такое?… Малодшы Гарнец у маім чаўне сядзіць… А мой Аўтушок у Сілавым чаўне. Пераблыталі. Тут Сіла, пэўна, зразумеў: са мною яму не здужаць.</div>
<div class="s5">—&nbsp;Гэта ты зразумеў, — сказаў Сіла. — Куды карасю супраць ліна?</div>
<div class="s5">—&nbsp;Я тады размахнуўся ды гэтаму ягонаму Ладысю — балазе ён у маім чаўне — поўху. Гляджу — Сіла вачыма закруціў:</div>
<div class="s5">—&nbsp;Ах, ты майго брата?… Дык — на і твайму, — і як дасць Аўтушку. Той, бедны, аж зубамі ляснуў. Мне яго, канечне, шкада. Я шалею. Я тады зноў Ладысю як даўдаў. Крычу:</div>
<div class="s5">—&nbsp;Гэ, ты майго любага брата? Хай і твой атрымае!</div>
<div class="s5">—&nbsp;І твой!</div>
<div class="s5">—&nbsp;І твой!</div>
<div class="s5">І дайшлі б мы абавязкова да смертазабойства, каб браты не здагадаліся. Скокнулі яны ў ваду ды паплылі да берага, як, шануючы вас, дзве сучкі… А ўва мне аж усё заходзіцца. Аж сэрца кіпіць. Хапаю я сякеру. І Сіла сякеру хапае. І тут прыбавілася б у нас у галовах яшчэ па адной дзірцы, каб ён не спалохаўся.</div>
<div class="s5">—&nbsp;Гэта ён спалохаўся, — сказаў Сіла, — нібы рак у вершы.</div>
<div class="s5">—&nbsp;Не спалохаўся я. Я, калі я ў шал увайду, нічога не баюся. Тады мне не супярэч. Развярнуўся я ды сякерай па ягонай мярэжы.</div>
<div class="s5">—&nbsp;Брата майго — крычу, — біў. Вось тваёй мярэжы! Вось!</div>
<div class="s5">—&nbsp;І тваёй на! — крычыць ён.</div>
<div class="s5">Тут сеткі нашы пачалі раскручвацца. Гулькнула рыба, паказала нам хваста…</div>
<div class="s5">—&nbsp;Добрая штука самовы хвост, — крэкнуў Жаба.</div>
<div class="s5">—&nbsp;…дый пайшла да сябе. І тут я гляджу — стаіць Сіла, сагнуўшыся, хэкае і сваю мярэжу сячэ… Я — рагатаць… Але тут гляджу — і я ўвесь час сваю сек… Гляджу — гэны дурань гэта зразумеў ды раптам як дасць абухом у дно маёй душагубкі — аж вада засвістала. Чую — ногі амаль па калені ў вадзе. Тут я думаю: «Будзе мне — будзе і табе». Ды як вухну сякерай у дно ягонага чаўна — так і вываліў кавалак велічынёю з добрае сцябла*. Пайшлі нашы чаўны да азёрнага бога. І мярэжы з імі пайшлі, і, вядома, сякеры.</div>
<div class="s5"><i class="s4">* Сцябла — вялікі латок з ліпы, на які ўкладаюць сетку.</i></div>
<div class="s5">—&nbsp;Бо яны не плаваюць, — растлумачыў Сіла.</div>
<div class="s5">—&nbsp;А мы па шыю ў вадзе. І тады мы паплылі на бераг. А там нашы браты сядзелі ўжо з гэтымі двума… І ўсё, можа, было б добра, калі тут Іосія пачаў божкаць аб рыбе, хаця і не ядуць яны самоў.</div>
<div class="s5">—&nbsp;Яны шчупака ядуць, — басам сказаў Сіла. — Хаця і нельга шчупака есці па духоўных прычынах, і хто яго есць, асабліва галаву, таго на тым свеце прымусяць дзярмо есці.</div>
<div class="s5">—&nbsp;Што ты там вярзеш? — спытаў Лотр. — Як гэта нельга есці шчупака? Якія гэта «духоўныя прычыны»?</div>
<div class="s5">—&nbsp;Хто шчупака есць, а галаву асабліва, той грэшнік горш за каталіка і ерэтык горшы за Лютара ў сарамаце сваёй, — сказаў Ладысь.</div>
<div class="s5">—&nbsp;Гэта яшчэ чаму, паганец ты?! — ускочыў Басяцкі.</div>
<div class="s5">—&nbsp;А таму, — навучальна сказаў Сіла, — што ў шчупаковай галаве ёсць усё начынне, якім Хрыста каралі. Косткі такія накшталт храшчоў. Тут табе крыж, тут табе цвікі, тут табе і дзіда. Дарма, думаеце, іудзеі так шчупака любяць?</div>
<div class="s5">—&nbsp;Дурніла ты, вось хто, — сумна сказаў Раввуні. — Галаву на плячах мець трэба, вось што.</div>
<div class="s5">Лотр паціснуў плячыма:</div>
<div class="s5">—&nbsp;Гэтыя людзі закаснелі ў паганскіх павер'ях сваіх і ў самай абрыдлівай ерасі. Хіба гэта хрысціяне? Адзінае, што вылечыць іх ад дысідэнцтва — ачышчальнае вогнішча… Ну, далей. Значыцца, іудзей пачаў божкаць аб рыбе.</div>
<div class="s5">—&nbsp;Але, — сказаў Іосія. — Я пакляўся Выйсцем, што з-за такога Левіяфана, можа, і варта было біцца і ён быў бы тут вельмі дарэчы.</div>
<div class="s5">—&nbsp;І тут я сказаў, што буйную рыбу мы аддаём пану. А іудзей сказаў, што ён заўсёды лічыў рыбакоў за разумных людзей і сёння ўпэўніўся ў гэтым. Тады гэты Братчык спытаў, нашто мы з-за панскай рыбы секлі свае мярэжы.</div>
<div class="s5">Толькі тут я апамятаўся, што і мярэжы пасечаныя не нашы, і чаўны патопленыя — ад пана. І, значыцца, чакае нас кум-бізун і сядзенне ў калодках ля царквы прынамсі на чатыры нядзельныя імшы, а можа, і нешта горшае.</div>
<div class="s5">Тут Ладысь загудзеў:</div>
<div class="s5">—&nbsp;Браткі вы мае ўлюбёныя! А што ж гэта нам рабіць?! А як жа нам цяпер перажыць?!</div>
<div class="s5">І тады Братчык сказаў, што трэба ўцякаць. А іудзей пакруціў толькі галавою.</div>
<div class="s5">—&nbsp;Наро-од, — кажа, — сядзець і слухаць і зразумець. Назад вам нельга… І таму ідзіце вы з намі, хаця, вядома, дурань у дарозе не набытак.</div>
<div class="s5">Мы зразумелі, што ўсё гэта праўда, сяк-так памірыліся, з'елі на знак клятвы трохі зямлі, калі ўжо нічога больш ядомага ў нас не было, і пайшлі з імі.</div>
<div class="s5">У горадзе між тым зусім не было спакойна, нягледзячы на тое, што ўсе даўно разышліся вячэраць. Заставалася якая гадзіна да захаду сонца, і ўсе, у каго было што есці, спяшаліся з'есці гэта пры дзённым святле: улетку варта загадвала гасіць агні разам з канцом прысмерку. «Гэта не зіма: дні доўгія, надвор'е сухое — ці доўга да начнога пажару».</div>
<div class="s5">У слабадах вяшчальнікі ўжо былі, і цяпер іхні крык раздаваўся на ўскраінах:</div>
<div class="s5">—&nbsp;Аг-ні гасіць! Пе-чы, лучні-кі га-асіць! Не спіць агоонь! Каганцы гасі-іць! Горны гасі-іць! Матка Бо-жая і святы Юры, злі-ітуйцеся з нас!</div>
<div class="s5">—&nbsp;…на-ас!</div>
<div class="s5">—&nbsp;…а-ас! — аддавалася недзе далёка, у ганчарным канцы.</div>
<div class="s5">Здавалася, павінна б быць цішыня, звычайная вячэрняя цішыня і мір. Але яе не было.</div>
<div class="s5">…Па Кавальскай, а потым па Мечнай вуліцах бег захэканы Кірык Вястун, грукатаў у аканіцы, біў нагамі ў дзверы і трубна крычаў адно і тое ж самае:</div>
<div class="s5">—&nbsp;Да замка! Да замка! Хрыста забіваць павялі! Забойства!</div>
<div class="s5">Калі б нехта глянуў з вышыні, ён бы ўбачыў, што па вуліцах, у розных канцах, мітусіцца некалькі такіх фігурак.</div>
<div class="s5">На Піўной кідаўся ад дзвярэй да дзвярэй Зянон:</div>
<div class="s5">—&nbsp;Людзі! Хрыста забіваюць! Хрыстос прыйшоў!</div>
<div class="s5">Крык каціўся вулкамі. Але рэдка-рэдка дзе расчынялася акно. Вуліцы, здавалася, вымерлі, безудзельныя ад адчаю.</div>
<div class="s5">Раўла на вуліцы Стрыхалёў дуда.</div>
<div class="s5">—&nbsp;На дапамогу! Хрыстос прыйшоў у Гародню!</div>
<div class="s5">У рэдкіх непрыкрытых аканіцамі шыбах дагараў крывавым святлом захад. Так слаба і неахвотна, так рэдка. Згасаў, як воля вялікага горада да ўставання. Яна ледзь тлела за гэтымі рэдкімі шыбамі. І лямантам у пустэлі былі крыкі, што глуха згасалі ў цяснінах вуліц.</div>
<div class="s5">—&nbsp;Хрыстос! Хрыстос з апосталамі прыйшоў у Гародню!</div>
<div class="s5">Кляонік і Марка лупілі ва ўсе дзверы Разьбярнага Кута.</div>
<div class="s5">—&nbsp;Людзей забіваюць! — крычаў Кляонік.</div>
<div class="s5">—&nbsp;Ну чаго там? — пытаў сонны голас з-за аканіц.</div>
<div class="s5">—&nbsp;Людзей забіваюць! Кажуць, Хрыста!</div>
<div class="s5">—&nbsp;А-а.</div>
<div class="s5">Першая зорка запалала ў празрыста-сінім небе.</div>
<div class="s5">Апошнія промні заранкі адбіваліся на руках Вуса, якімі ён грукатаў у дзверы. Рукі ў яго былі цяпер нібы з чырвонага золата.</div>
<div class="s5">—&nbsp;А-а. Тфу! Свінні сонныя.</div>
<div class="s5">Пабег, спатыкнуўся аб жабрака, які спаў на ўзбочыне.</div>
<div class="s5">—&nbsp;Хрыстос прыйшоў.</div>
<div class="s5">—&nbsp;Кінь, спаць хачу.</div>
<div class="s5">Гіаў Турай схапіў загрудкі чалавека ў багатай вопратцы, патрос. Ім аказаўся немец.</div>
<div class="s5">—&nbsp;Хрыстос у Гародні! Хрыстос уваскрэс!</div>
<div class="s5">—&nbsp;А-а, — сказаў немец. — Ён і ф мінулы гот такой ша штука фыкінуў.</div>
<div class="s5">—&nbsp;Тфу, каўбаса, — махнуў рукою Турай.</div>
<div class="s5">Згасалі верхнія вокны ў дамах. Безнадзейна згасала воля вялікага горада. І ўсё ярчэй у ліпеньскім небе разгараліся зыркія зоры. Ззяў золатам прыгажун Арктур, рассыпаліся ля яго валасы Беранікі.</div>
<div class="s5">Зіхацела на поўначы, зусім нізка ад далягляду, шматкаляровая Капэла, і беглі да яе паўз Альтаір і Дэнэб туманныя віхуры Шляху Продкаў. І тады, у адчаі ад таго, што нічога нельга зрабіць, што ўсе глухія ў гэтым горадзе, Кірык Вястун стаў перад парталам касцёла дамініканцаў і, узняўшы рукі ўгору, з апошніх сіл, непрытомна і раз'юшана залямантаваў:</div>
<div class="s5">—&nbsp;Хрыстос прыйшоў у Гародню!</div>
<div class="s5">Маўчанне. Касцёл, здавалася, падаў на чалавека. Высокі, да зор шпілямі. Цішыня. Больш на паўночны захад зіхацелі над самай зямлёй Блізнюкі — брат залаты і брат белы. Яны бліжэй адзін да аднаго, чым людзі. Або унь як цесна збіліся вакол Нявесты, вакол белай Нявесты*, яе жаніхі, два браты — плячо да пляча**, і іхні нізенькі сапернік***. Так блізка, як ніколі не бываць людзям.</div>
<div class="s5"><i class="s4">* Вега.</i></div>
<div class="s5"><i class="s4">** Бэта і Гама сузор'я Ліры.</i></div>
<div class="s5">*** Дэльта Ліры.</div>
<p style="margin:0pt;">&nbsp;</p>
<div class="s5">І ў адчаі, разумеючы, што ўсё адно, што ў лепшым выпадку варта схопіць яго за буянства, Кірык зноў ускінуў да зор рукі і закрычаў:</div>
<div class="s5">—&nbsp;За-бі-ва-юць Хрыста-а-а-а!</div>
<div class="s5">Рэха, што заўсёды было ў вежах, падхапіла крык, пачало адкідаць, гуляць з ім, як з мячом. У верхніх ярусах званіцы пачалі выбухаць дзіўныя гукі:</div>
<div class="s5">—&nbsp;…ва-а… та-а… та-та-та!</div>
<div class="s5">І раптам здарылася дзіва. Ляснулі аканіцы, і ў акне з'явіўся белы твар.</div>
<div class="s5">—&nbsp;Чаго?</div>
<div class="s5">—&nbsp;Хрыста катаваць павялі.</div>
<div class="s5">Яшчэ і яшчэ галовы з'яўляліся ў вокнах.</div>
<div class="s5">—&nbsp;Дзе? Дзе?</div>
<div class="s5">—&nbsp;Хрыста забіваюць! У замку! Хрыстос прыйшоў у Гародню. Нас бараніць.</div>
<div class="s5">Адзін чалавек выйшаў з дому і другі. І трэці… Цяпер крычалі чатырох. Выйшаў заспаны чалавек з кордам.</div>
<div class="s5">—&nbsp;Што такое?</div>
<div class="s5">—&nbsp;Катаваць павялі! Ганец сказаў, што яны яго — па гардзёлцы! Што нам не ён патрэбен, а даўгавая турма!</div>
<div class="s5">Гэтая абраза перапоўніла чашу цярпення. Узвіўся да шпіляў званіц рык.</div>
<div class="s5">…І тут пайшло. Выбеглі з халупы два чалавекі з молатамі. Кінуўшы бедную крамку, выскачыў з бязменам гандляр.</div>
<div class="s5">—&nbsp;Хрыста ратаваць! — крычалі дзесяткі галасоў.</div>
<div class="s5">Усё абрастаючы, натоўп каціўся за Кірыкам. Грукалі ў дзверы, у вокны. Білі ў іх молатамі так, што ўздрыгвалі дамы, і, хочаш не хочаш, трэба было выходзіць.</div>
<div class="s5">Ля карчмы натоўп вырас удвая, прыядналіся бражнікі. Карчмар крыкнуў і, скінуўшы з пожага ў агонь курай — полымя шуганула, нібы з пекла, — прыяднаўся да тых, што ішлі. П'янічкі захапілі паходні. І калі раней у канцы вуліцы, на захадзе, ззяў у вочы людзям жоўты Арктур, пуцяводная лампада, то цяпер зоры нібы пабляклі ў чырвоным зарыве.</div>
<div class="s5">Непадалёку ад Ростані прыяднаўся да гурмы Зянон з сотняй людзей, а на самой Ростані — натоўп, які вялі Кляонік і Марка.</div>
<div class="s5">Валілі і валілі з дамоў, завулкаў, тупікоў яшчэ і яшчэ людзі. З ланцужнымі жгутамі, з доўбнямі, з іржавымі сякерамі, з друкамі, выламанымі з платоў, з лукамі.</div>
<div class="s5">Кінуўшы ля мясных радоў статак, прылучаўся да плыні пастух з прашчою, мяснік з разаком.</div>
<div class="s5">—&nbsp;Хрыстос прыйшоў у Гародню!</div>
<div class="s5">Цяпер ужо аніяк не менш за семсот чалавек валіла да замка.</div>
<div class="s5">Ноч чырванела агнём.</div>
<div class="s5">Сінедрыён на ўсе вочы разглядаў Багдана Роскаша. Відовішча было сапраўды дзіўнае. Пад мешкавінаю хітона тапырылася пацёртая шляхецкая чуга, у запазусе была мехавая шапка (нібы кот прыгрэўся і спаў). А на нагах — такія самыя мужыцкія поршні, як ва ўсіх.</div>
<div class="s5">Роскаш стаяў, ганарліва адставіўшы нагу. Даволі магутнае пуза — наперад, грудзі напнуў, твар — чырвоны, вочы — вырачаныя, вусы — заліхвацкія, звіслі да сярэдзіны грудзей, шчокі — трохі адвіслыя і такія круглыя, быццам ён іх назнарок надзьмуў.</div>
<div class="s5">Непрымірыма глядзелі на сінедрыён каламутна-сінія вочкі. Грэбліва быў скрыўлены рот — рот аматара выпіць і задзіры. Для паўнаты карціны не хапала толькі шаблі.</div>
<div class="s5">—&nbsp;Ты хто? — спытаў Лотр.</div>
<div class="s5">—&nbsp;Не чулі, ці што? — грэбліва кінуў Багдан. — Я Роскаш Багдан. Беларускі шляхціц. Вось.</div>
<div class="s5">—&nbsp;Ты зараз не шляхціц, а падсудны, — сказаў Лотр.</div>
<div class="s5">—&nbsp;Гэта вы — адзін выгляд, а шляхта была, ёсць і будзе. Зброю вось толькі я ў фургоне пакінуў, а то не на мяне б вы зараз выскаляліся, а на вечка сваёй труны.</div>
<div class="s5">—&nbsp;Што ж ты, шляхта, сярод валацуг? — спытаў з'едліва Лотр.</div>
<div class="s5">—&nbsp;Сам ты хамло і бадзяга, — сказаў Роскаш.</div>
<div class="s5">Лотр ледзь стрымаўся:</div>
<div class="s5">—&nbsp;Добра, кажы.</div>
<div class="s5">Роскаш стаў яшчэ больш зухаваты, адставіў нагу яшчэ далей.</div>
<div class="s5">АПАВЯДАННЕ БАГДАНА РОСКАША</div>
<div class="s5">—&nbsp;Мужыцкая толькі морда можа не ведаць, што такое род Роскашаў і да якога роду, суёму* і герба мы належым. Але я не здзіўляюся і велікадушна вам дарую, бо папы — збольшага ўчарашнія мужыкі — і самых важлівых рэчаў могуць і не ведаць.</div>
<div class="s5"><i class="s4">* Суём — нешта накшталт клана.</i></div>
<div class="s5">Былі мы калісьці багатыя, як халеры, але літоўскі напад выбіў славуты род Роскашаў з сядла, хаця і не збіў з ног… Фальшывым загадам гэтага хама, гэтай кіслай аўчыны, Міндаўга, адабралі ў нас набытак продкаў, землі, і аддалі такому самаму кіпацю, як і Міндаўг, нейкаму бязведамнаму Квясткгайле. Засталіся мы на гэтай нашай зямлі гасцямі і высіліліся, але гонару не страцілі.</div>
<div class="s5">І асабліва заеўся я з гэтым аслянём, з малодшым Квясткгайлам, Тадэем. Мала яму было таго гонару, што на зямлі, якая яму няправедна належыць, сядзіць былы гаспадар, чалавек такога роду, як я, — ён падумаў з мяне яшчэ нейкую «гарэнду» браць, барбар такі… Вядома, не бачыў ён ад мяне дулі з макам і скідзельскага пачастунку.</div>
<div class="s5">У той дзень я высакародна араў сваё поле. Быў у гэтай вось футраной шапцы і, як то належыць лыцару, пры мячы на баку, пры гакаўніцы за спіною, пры рагу для пораху, або, як мы кажам, «маку». Зброя павінна быць пры сабе, бо твой гонар у тваіх руках, і яшчэ… кожную хвіліну нехта слабы можа прыпасці да ног тваіх, молячы аб лыцарскай тваёй дапамозе.</div>
<div class="s5">Скура ў мяне не такая грубая і закарэлая, як у нейкага там мужыка або ў польскага ці жмойскага двараніна, і таму я ішоў за высокай сваёй сахою асцярожна, каб церне не ўпялася ў нагу.</div>
<div class="s5">І тут пад'ехаў на паршывым сваім варанку гэты хам у магнацкай вопратцы, якая сядзела на ім, як на карове шытае сядло. Пад'ехаў і, паколькі не ўмеў весці высокую бяседу, адразу пачаў непрыстойна лезці і прыставаць з гэтай сваёй «гарэндай».</div>
<div class="s5">Некаторы час я маўчаў. Гэта таму, што гэтыя худародныя сівалапы маюць кепскі слых. Скажаш ім: «Слава Езусу» — Божага імя яны, пыхатыя, не чуюць. Але затое варта камусьці ў іхняй кампаніі трахнуць — яны пачуюць адразу. Кожнаму сваё. Кожны чуе тое, да чаго найбольш звык. Іхнія вушы прыстасаваныя не для гучання Божага імя, а для больш нізкіх гукаў. Вусны іхнія забылі, як вымаўляецца слова «Езус», і памятаюць толькі словы: «Ф-фу, хамства».</div>
<div class="s5">І вось ён ехаў побач са мной і звягаў. А я маўчаў. Аж датуль, пакуль ён не сказаў нешта наконт таго, што хай ён не будзе Тадэем Квясткгайлам, калі не прымусіць мяне заплаціць. Толькі тады, учуўшы брыдкае Богу ягонае імя, я зрабіў ласку адказаць і кінуў:</div>
<div class="s5">—&nbsp;Што твая «гарэнда» перад шляхецкім гонарам? Тфу!</div>
<div class="s5">Тады ён пачаў непрыстойна выхваляцца сваім захудалым шляхецтвам. І я сказаў яму з годнасцю:</div>
<div class="s5">—&nbsp;Тфу ты, а не шляхта! Вы з лясоў жмойскіх прыйшлі. Вы пісьма не ведалі, а Роскашы — карэнныя тутэйшыя. Вы на мядзведзях жаніліся, калі нас князь Усяслаў у лыцары вялебна ўсвяціў.</div>
<div class="s5">—&nbsp;Брэшаш. Мы вас заваявалі.</div>
<div class="s5">—&nbsp;Гэта мы вас заваявалі, — кажу. — На чыёй мове гаворыш, дзікун?!</div>
<div class="s5">Яму няма чым адказваць.</div>
<div class="s5">—&nbsp;Давай, — крычыць, — грошы!</div>
<div class="s5">А я яму, як соллю ў вочы, праўду:</div>
<div class="s5">—&nbsp;Вы ад Гедыміна па пятай бакавой малодшай лініі, а я ад Усяслава Полацкага — па другой. Тфу тваё дваранства перад маім!</div>
<div class="s5">—&nbsp;Хам! — насмеліўся ён.</div>
<div class="s5">—&nbsp;Дзікуны вы. З быдлам вы спалі ў круглых халупах сваіх. У шкурах хадзілі вы!</div>
<div class="s5">—&nbsp;Мужык!</div>
<div class="s5">Тут я, нібы праполваючы, выдраў чартапалох, святую нашу гербавую расліну, і сунуў яго пад хвост хамскаму каню гэтага хамскага нібы магната. Конь гэты даў свечку, і той вылецеў з сядла і бразнуўся ўсім целам аб раллю… І ён яшчэ казаў, што дваранін. Ды дваранін нізавошта б з каня не ўпаў — хіба што толькі зусім п'яны.</div>
<div class="s5">Я стаў над ім — не рухаецца.</div>
<div class="s5">—&nbsp;Я т-табе дам «мужык», — спакойна сказаў я.</div>
<div class="s5">Падумаў трохі, а потым выпраг каня, каб не пакутавала жывёліна, пацалаваў у храпу вернага свайго баявога сябра дый пайшоў па раллі да пушчы.</div>
<div class="s5">Перад Лотрам стаяў чарговы са святога сямейства. Той самы боўдзіла, што граў у містэрыі Хрыста. Ён перамінаўся з нагі на нагу, і падлога стагнала пад ім. Цяпер на ім не было залацістага парыка. Свае валасы, бруднавата-рыжыя ў іржу, былі зблытаныя. Лоб нізкі. Надброўныя дугі вялізныя. Тупаваты, але даволі дабрадушны твар — увасабленне флегмы.</div>
<div class="s5">—&nbsp;А ты? — спытаў Лотр.</div>
<div class="s5">—&nbsp;Гэна… Я? — спытаў, нібы здзівіўшыся, целяпень.</div>
<div class="s5">—&nbsp;Гэна… ты, — сказаў кардынал.</div>
<div class="s5">—&nbsp;Акіла Кіёвы, — сказаў чалавек.</div>
<div class="s5">—&nbsp;Распавядай, — сказаў Балвановіч.Целяпень плямкаў вуснамі, як мень.</div>
<div class="s5">АПАВЯДАННЕ АКІЛЫ КІЁВАГА</div>
<div class="s5">—&nbsp;Гэна… А я што? Я лесаруб… Прыстаў да іх, хай яно… Лесаруб я… Хаціну меў… гэткую… Ледзь, можа, болей… ну… за дупло… З хаціны… як жа яно… сагналі… Лес стаў запаветны… каралеўскі… Ну і потым, я на зборшчыка падаткаў выпадкова дуб пусціў. Спляжаны. І не сказаць, каб вялікі быў дуб. Так год на семдзесят. Ды, мабыць, трапіў па голым месцы.</div>
<div class="s5">—&nbsp;Нішто сабе, — сказаў Лотр.</div>
<div class="s5">—&nbsp;Гэна… А чаго «нішто»? На мяне адноечы стогадовы ўпаў. І нічога. Часам толькі… як жа яго… гэна… у вушах страляе.</div>
<div class="s5">—&nbsp;М-м, — у адчаі замычаў Басяцкі.</div>
<div class="s5">—&nbsp;Клянуся Маці Божай і святым Міхалам, — упадаючы раптам у прыпадак гневу, сказаў Пархвер, — вось каго проста і Бог не дазволіць пакінуць без вогнішча. Ягоны тлушч адзін каштуе больш, чым усё ягонае вартае жалю жыццё.</div>
<div class="s5">—&nbsp;Гэна… А чаго маё… гэта… жыццё… Яно мне — нічога.</div>
<div class="s5">І тут раптам ускіпеў Багдан:</div>
<div class="s5">—&nbsp;Ты… хамуйла… Які ж ты тхор!… Я пачынаю сівець, ты, шчанюк, і яшчэ нікога не дапікнуў жыццём. Мы памром. Але ты, вось так дакараючы людзей самым каштоўным, што ім дадзена, памрэш раней. А калі дажывеш да маіх год і не атрымаеш плахі ў загрывак ці стралы ў тэльбух — значыць, беларусы сталі быдлам і іхняя высокай пробы храбрасць памерла.</div>
<div class="s5">Роскаш быў такі страшны, што, баючыся праклёну асуджанага, у які тады верылі значна больш, чым цяпер, суддзі змоўчалі, і нават Пархвер сцішыў свой гнеў.</div>
<div class="s5">—&nbsp;Добра, — ціха сказаў Лотр. — Ну, а ты… наступны?</div>
<div class="s5">Наступны, чалавечак год пад сорак, гарбаносы, са сквапным ротам у сетцы буйных жорсткіх зморшчын, з шэрымі, адначасова фанатычнымі і сварлівымі вачыма, раптам закрычаў нейкім бязглузда-страсным голасам:</div>
<div class="s5">—&nbsp;А што наступны?! Што наступны?! — Вочы ягоныя бегалі.</div>
<div class="s5">—&nbsp;Ну, ты што? — спытаў Басяцкі. — Можа, хаця ты сумленны чалавек?</div>
<div class="s5">—&nbsp;Чаго сумленны?! Нашто?! Сярод такіх людцаў ды сумленны?! Я не сумленны, я — мытар! Мытнік я! Мытар!… Данель Кадушкевіч маё прозвішча.</div>
<div class="s5">Братчык усміхнуўся.</div>
<div class="s5">—&nbsp;Чаго ж ты з мытараў пайшоў? — у мядзведжых Балвановічавых вочках бліснула цікавасць. — Праца пачэсная… Харошая… Сам апостал Мацей быў мытар.</div>
<div class="s5">АПАВЯДАННЕ ДАНЕЛЯ КАДУШКЕВІЧА</div>
<div class="s5">—&nbsp;А што Мацей?! Што Мацей?! Яму, старой перачніцы, добра было. Яго Бог да сябе прыблізіў. Ён цуды бачыў. А я нават звера Какадрыла толькі ў гішпанскай кніжцы глядзеў. І манаха марскога не бачыў. Чаго з мытараў пайшоў? А таго. Абрыдла ўсё. Раніцай устанеш, часам памыешся, пад'ясі. А што за ежа? А дзярмо ў нас ежа! Продкі тура елі — хаця б табе тут турыны капыт. Зямля аскудзела. Дзіваў мала. А што?! Няпраўда?! Захоча чалавек разнасол з'есці, звычайнае, скажам, зубрынае вымя, чаго дзяды і за ежу не лічылі, а яму пруць кожан дзень мядзведжую шынку або чорнага бусла. А ён мне абрыднуў, як гнілая рыба… А потым ідзеш мыт браць, вазы чапамі мацаць, каб не везлі недазволенага. А чаго яны там вязуць? Хіба гарэлку?! Няма таго, каб нешта такое, ну, гэтакае… Каб аж вочы на лоб палезлі. Ну, хаця б нейкага там аднарога… А потым дадому ды дадому, ды зноў есці, ды вячэраць, ды жонцы пад бок. Хаця б жонка нейкая… такая… дык не — баба… Каб жа ж гэта яна — мурынка, або… русалка, ці што, або, на горшы выпадак, турэцкая княгіня. Абрыдла мне ўсё. Есці абрыдла, мыта абрыдла, жонка абрыдла. У іншых краінах дзівы здараюцца, каметы кожны дзень, зямля цераз ноч трасецца, у небе тым розныя знакі. А ў нас толькі што цмокі ў Лепельскім возеры паздыхалі, дык я і тых не бачыў… Кінуў я ўсё… Лухта ўсё, лухта! Дзіва бы мне, дзіва, — няма дзіва. Я, можа, увогуле прарокам быць хацеў, а мне — мытарам. А што?! Тфу, вось што.</div>
<div class="s5">Лотр паціснуў плячыма. Паказаў на лысага Мірона Жарнакрута:</div>
<div class="s5">—&nbsp;Ну, доўга не будзем тут языком мянціць. Вячэраць час. А пра цябе я і так усё ведаю. Былі вы камедыянты. Выгналі цябе за бяздарнасць. Ты пайшоў, а паколькі ўсе спалі, то ты і фургон з вопраткай і іншым з сабою прыхваціў.</div>
<div class="s5">Лысы Жарнакрут падціснуў вусны. Вакол іх сабралася мноства зморшчынак, і рот стаў нагадваць зашмаргу каліты. Такія раты бываюць толькі ў з'едлівых і скупых да апошняга людзей.</div>
<div class="s5">—&nbsp;Я-як за бяздарнасць?! — спытаў Мірон, і голас ягоны зарыпеў, нібы нехта сапраўды пачаў круціць жорны. — Я?! За бяздарнасць?!</div>
<div class="s5">Бровы ягоныя палезлі на лоб, у вачах з'явіўся гнеў. Зашмарга каліты распусцілася, паказаўшы жоўтыя рэдкія зубы. Твар стаў падобны на бяздарна зробленую трагічную маску. Ён засмяяўся, і гэты смех спачатку рыпеў, як жорны, а потым перайшоў у трагічнае «ха-ха-ха».</div>
<div class="s5">—&nbsp;Ды я!… Ды яны… Самі вы бездары. Вось, глядзіце! — Мірон стаў у позу.</div>
<div class="s5">Дакуль ты будзеш…</div>
<div class="s5">Нібы нясцерпна зарыпелі жорны. Праўдзівей, стары вятрак. Бо ліцадзей не толькі рыпеў, але яшчэ і шалёна махаў рукамі ў паветры.</div>
<div class="s5">Дакуль ты будзеш, Саўл,</div>
<div class="s5">Дом Езусаў шматаць,</div>
<div class="s5">Мужоў па стогнах… э-э… цягнуць</div>
<div class="s5">І ў турму саджаць?</div>
<div class="s5">—&nbsp;До! — залямантаваў раптам Лотр. — До, до, до!</div>
<div class="s5">Гэта быў хутчэй крык адчаю, а не гневу.</div>
<div class="s5">—&nbsp;Бачыце? І вы не вытрымалі, правялебнасць, — задаволена сказаў Мірон. — Здольнасць таму што. А вы кажаце — бездар.</div>
<div class="s5">—&nbsp;Наступны! — раз'юшана і амаль непрытомна закрычаў Лотр. — За адно гэта з вас з усіх галовы пасцінаць трэба.</div>
<div class="s5">Бамбіза, даўжынёй з ангельскую мілю, зрабіў крок наперад і гукнуў. Асавелыя вочкі; падстрыжаны па-бурсацку, у доўгай, да пят, бурсацкай світцы пад хітонам і, дзіўна, з мордаю мамчынага сынка, нягледзячы на ўзрост. Нос панылы, куцейны.</div>
<div class="s5">—&nbsp;Jacobus sum, — сказаў ён. — Якуб Шалфейчык аз. Быў бы дыякан, ды толькі цяпер ужо не памятаю, ці мяне з бурсы выперлі, ці з дыяканаў ужо расстрыглі… Памяць мая, дзякуючы хваробе маёй, а значыцца, і Богу — tabula rasa, чыстая дошка… Ік… Suum cuique кожнаму сваё. Адны п'юць і блукаюць у завулках. Другія носяць чырвоныя мантыі.</div>
<div class="s5">—&nbsp;Ты заўтра раніцай таксама атрымаеш чырвоную мантыю, — сказаў Пархвер. — Зыркую мантыю.</div>
<div class="s5">—&nbsp;Pollice verso*, — сказаў бамбіза.</div>
<div class="s5"><i class="s4">* «Апусціўшы данізу вялікі палец». У сэнсе «Дабі яго».</i></div>
<div class="s5">—&nbsp;Прахвост ты, — сказаў Лотр. — Валацуга ты, а не дыякан.</div>
<div class="s5">—&nbsp;Не верыце? Дык вось… «Ангел вапіяша благадатней: «Чыстая дзева, радуйся».</div>
<div class="s5">Голас быў страшэнны, мядзведжы, яловы. Ён біў па галаве і нібыта пакідаў сотні скабак у вушах. Гаслі свечы. Дрыжала і дзерлася слюда ў вокнах.</div>
<div class="s5">—&nbsp;«І пакі рэку-у!!!»</div>
<div class="s5">Якуб устаў на дыбачкі, наліўся крывёй. Нехта нябачны пачаў гартаць адразу ўсе кнігі на стале, за якім сядзелі суддзі.</div>
<div class="s5">—&nbsp;Хопіць. Па-мойму, гэта не «ангел вапіяша», а падземны дух, копша, — сказаў Басяцкі. — Наступны!</div>
<div class="s5">Наступны выйшаў з рада. У ягоным хітоне было, бадай што, больш дзірак, чым у хітонах усіх астатніх. Варушыліся ў шырокіх драных рукавах спрытныя, нібы зусім без костак, доўгія пальцы рук. Каўнер ягонага хітона быў падобны на манашы, шырокі, у складках, і ў гэтым каўняры, нібы ў глыбокай місе, ляжала правільна-круглая галава з рэдкімі, у некалькі кучаравых валасоў, вусамі. Тая галава была надзіва пыхлівая, з хуткімі жывымі вочкамі, з такой вялізнай верхняй губой, нібы чалавек заўсёды трымаў пад ёю ўласны язык. Гэта, аднак, была няпраўда: язык гэты боўтаўся і званіў, як хацеў.</div>
<div class="s5">—&nbsp;Глядзіце, — шапянуў Лотр. — Галава, якая гаворыць.</div>
<div class="s5">Басяцкі ўсміхнуўся:</div>
<div class="s5">—&nbsp;Уценьце гловы свентэго Яна, даруй мне, грэшнаму.</div>
<div class="s5">—&nbsp;Сљдзіце вы нас не як суддзі ізраільскія. Няправедна судзіце. А самі не чулі, хто такі Ян Каток. — І ён ударыў сябе шчыпоццю ў грудзі. — Утучняеце сябе, нібыта свінні непатрэбныя, а не ведаеце, што і храм Божы не гэтак для душы ўратавальны, як я.</div>
<div class="s5">Ён палез у кішэнь і дастаў адтуль голуба. Голасна зашаптаў яму «на вуха»:</div>
<div class="s5">—&nbsp;Ляці да Пана Бога. Скажы: фокусніка самой Маткі Боскай судзяць.</div>
<div class="s5">Падкінуў голуба, і той вылецеў у акно.</div>
<div class="s5">Каток чакаў. Потым аднекуль, і здавалася — з ягонага зада, пачалі гучаць струны арфы. Фокуснік нібы прыслухоўваўся да іх:</div>
<div class="s5">—&nbsp;Га? Га? Кажаш, не за тое, што трэба, судзяць? Правільна, не за тое. Кажаш, адмечу цябе дабратворнасцю? Адмячай, адмячай.</div>
<div class="s5">У Карнілы, а потым і ва ўсіх, палезлі на лоб вочы: проста з ілба ў Яна Катка вырас і пацягнуўся ўгору куст ружаў, якія струменілі ззянне і водар.</div>
<div class="s5">—&nbsp;Ммм-а, — зажмурыўся Жаба.</div>
<div class="s5">—&nbsp;І яшчэ прагну раскошы тваёй…</div>
<div class="s5">Вакол бандыцкай морды запалаў зорны німб. Каток склаў рукі на грудзях і заплюшчыў вочы. І тут успыхнуў рогат. Фокуснік азірнуўся і плюнуў. У тонкай ягонай механіцы нешта не так спрацавала.</div>
<div class="s5">—&nbsp;У Яна Катка вырас вялізны і зіхоткі павін хвост.</div>
<div class="s5">—&nbsp;Тфу. Памылачка атрымалася.</div>
<div class="s5">—&nbsp;А казаў жа я… Пі… піць не трэба было.</div>
<div class="s5">—&nbsp;І ўрэшце ты, апошні, — сказаў цыганаватаму кардынал. — І хутчэй. Бо першая варта ідзе да канца.</div>
<div class="s5">—&nbsp;Пане Божа, — уздыхнуў Лявон. — То ж бо, гляджу, я аж раз'юшыўся, так есці хачу.</div>
<div class="s5">—&nbsp;Нагаду-уюць вас, — іранічна сказаў Лотр. — Назаўсёды нагадуюць… Ну, кажы.</div>
<div class="s5">Вясёлы чорны чалавек відавочна махлярыў, нават вачыма.</div>
<div class="s5">—&nbsp;Я Міхал Іліяш. Майстра на ўсе рукі.</div>
<div class="s5">Ягоны рот усміхаўся вуснамі, зубамі, мускуламі шчок. Дрыжэлі, нібы ад затоенага смеху, бровы.</div>
<div class="s5">АПАВЯДАННЕ МІХАЛА ІЛІЯША</div>
<div class="s5">—&nbsp;Спачатку я… гм… гандляваў конямі… У мяне бабуля цыганка. Каралева краіны Цыганіі. Тут ужо нічога не зробіш. Супраць крыві не папрэш. Так наканавана, і гэта яшчэ Ян Багаслоў казаў, калі ўвесь іхні апостальскі хаўрус абвінавацілі ў канакрадстве.</div>
<div class="s5">—&nbsp;Няпраўда, — сказаў Камар. — Якое там яшчэ канакрадства? Іх не за тое…</div>
<div class="s5">—&nbsp;Хэ! А як яны белага асла дасталі? Бог ім сказаў, а яны пайшлі браць, а гаспадары спыталі, нашто ім асёл… А тыя ўзялі. То конь асёл ці не? Конь. То што вам яшчэ трэба? Шкада толькі, што так павольна дабрэе чалавек. Тады Пану Богу нашаму за гэта некалькі калоў загналі. Цяпер беднаму цыгану заганяюць адзін, але так, што гэта не лягчэй, і ніякага я тут поступу не бачу… Але дзед мой і маці з бацем былі тутэйшыя… Кінуў я гэты занятак. Нездаровы занятак дужа. Пайшоў прафесарам у акадэмію.</div>
<div class="s5">—&nbsp;Дабрэча ты іх, відаць, вучыў, — сказаў Басяцкі.</div>
<div class="s5">—&nbsp;А чаго? Студэнты ў мяне былі цямлівыя, кемныя. Як, скажам, вы. Налажыліся да сваёй вучобы лепей, чым пан нунцый да латыні. Бывала, прыйдзе такі дзікі — жах. А там, глядзіш, і нічога.</div>
<div class="s5">І вось аднойчы стаю я на акадэмічным двары з улюбёным сваім студэнтам, Міхасём, ды вучу яго: «Так, братка. Ану, паўтарэнне. Яно, братка, матэр студыёрум. Ану, дыяканскую велікодную службу… Ды, так, ведаеш, каб зразумела было, што п'яны».</div>
<div class="s5">—&nbsp;Глупства кажа, — сказаў Камар. — П'янству ніякага дыякана вучыць не трэба. Гэта ў іх у крыві.</div>
<div class="s5">—&nbsp;Міхась лапы счапіў ды як раўне.</div>
<div class="s5">—&nbsp;Чакай, якія лапы? — абалдзела спытаў Лотр.</div>
<div class="s5">—&nbsp;Дык я ж, бацю, у якой акадэміі выкладаў? Я ў Смаргонскай. Я мядзведзяў вучыў. І такі гэты Міхал быў кемны, такі здаравеня!</div>
<div class="s5">Пасля велікоднай службы я яму і кажу:</div>
<div class="s5">—&nbsp;Так. Ану, пакажы, як нашы панкі да сябе дабро грабуць?</div>
<div class="s5">Ён і тут усё ведае. Сеў на пілавінне з пяском і пачаў яго да сябе лапамі грэбці. Азвярэла грабе.</div>
<div class="s5">Гэты самы пясок з пілавіннем мяне і падвёў. Прыглушыў конскія крокі. Загадваю гэта я, а за маёй спіною стаяць трох коннікаў. І галоўны з іх пан — гетман Агінскі.</div>
<div class="s5">—&nbsp;Э-эх, — кажу, — Міхась. Ты мацней, весялей грабі. Панскага размаху ў цябе няма.</div>
<div class="s5">Міхал лапамі мацней замахаў. І тут мне ззаду — карбачом між вушэй. І ўбачыў я ў адну хвіліну і Частагоў, і матку Астрабрамскую, і ўсе чыста, колькі іх ні ёсць, цэрквы дый мячэці. Таму што цыганы заўсёды былі той веры, якая ў той вёсцы, ля якой стаў табар.</div>
<div class="s5">—&nbsp;Пане гетман, — крычу, — пане… Міхал! Міхал! Ану пакажы, які пан Агінскі смелы, ды прыгожы, ды мужны на вайне.</div>
<div class="s5">Тут яно і здарылася. Ад многай навукі мядзведзь адурэў. Ці то ён зблытаў з бабай, якую муж з іншым заспеў, ці дужа быў разумны — толькі схапіўся ён за жывот і зароў. А потым пачаў стагнаць і качацца на пяску.</div>
<div class="s5">Гетман — за меч. І было б тут два Іліяшы, ды я раптам… убачыў… паказваю рукой:</div>
<div class="s5">—&nbsp;Бацюхны, глядзіце!</div>
<div class="s5">На Іліяшавым твары быў такі нясцерпны жах, што сінедрыён увесь нібы сціснуўся, гледзячы туды, куды ён паказваў. У наступны момант усе пачулі, як Карніла ціха сказаў: «Гэ-э, брэшаш…» Усе зноў павярнуліся. Сотнік ля дзвярэй трымаў Іліяша за шкірку.</div>
<div class="s5">—&nbsp;Ды не ўцякаю я. Гэта я вам проста паказаць хацеў, як я тады ўцёк. Яны ўсе азірнуліся, а я скочыў цераз плот і кінуўся бегчы, як ніводны ніколі не бегаў. Яны за мной. Я ад іх. Лесам. Да Віллі.</div>
<div class="s5">…Скочыў я са стромы да ракі і пакаціўся. І тут убачыў човен, а ў ім дванаццаць чалавек.</div>
<div class="s5">—&nbsp;Браткі, ратуйце!</div>
<div class="s5">…Коннікі выскачылі на крутаяр… Але човен з намі ўжо закруціла, панесла сястрычка Вілля.</div>
<div class="s5">Пасля хвіліны маўчання Лотр сказаў ціха:</div>
<div class="s5">—&nbsp;Што ж. Самазванства, спроба выдаць сябе Бог ведае за каго. Твая, Братчык, ерэтычная дабрыня да іншаземцаў, твае сумненні ў веры… І тое, што ты разам з іудзеем начальнікаў у народзе тваім зласловіў, і адкупшчыкаў асуджаў.</div>
<div class="s5">—&nbsp;І тое, што совы лёталі над галавою, — сказаў Басяцкі. — І мача, якой зубы паласкаў.</div>
<div class="s5">—&nbsp;І тое, што падбілі чатырох прыгонных уцячы ад пана і заклікалі Біблію і Евангелле самім, без папа чытаць, — сказаў Балвановіч.</div>
<div class="s5">—&nbsp;І тое, што папсавалі панскую маёмасць, — сказаў Жаба. — І ганьбілі нябожчыка караля, хлусліва сцвярджаючы ману.</div>
<div class="s5">—&nbsp;І казалі ерась аб шчупаку, — сказаў Камар. — І праз гэтага шляхцюка абражалі магнатаў і суд, называючы іх хамамі.</div>
<div class="s5">—&nbsp;За дуб, што ўпаў на зборшчыка, — сказаў Лотр.</div>
<div class="s5">—&nbsp;За тое, што знакаў чакалі нябесных, калі іх саміх чакала мытарская служба, — сказаў Балвановіч.</div>
<div class="s5">—&nbsp;За блюзнерства і апаганьванне брыдкімі фокусамі імя Божага і тое, што арфы нябеснага Ерусаліма гралі ў яго ў непадыходзячым месцы, — сказаў Балвановіч. — І за абразу гетману… Па ўсіх грахах вашых адно вам пакаранне.</div>
<div class="s5">Хаўруснікі апускалі галовы ніжэй і ніжэй. Усё было ясна.</div>
<div class="s5">—&nbsp;Смерць, — сказаў Лотр. — Страта. Заўтра. На світанні.</div>
</div>
<div class="chapter">
<h1 class="s1">РАЗДЗЕЛ Х ХРЫСТОС ПРЫЙШОЎ У ГАРОДНЮ</h1>
<div class="s5">І вялікі жах апанаваў усю царкву.</div>
<div class="s5"><i class="s4">Дзеянні, гл.5, ст.11</i></div>
<blockquote>І тады сэр Хуг і яго капелан,<br />Пачуўшы, што латнікі ў дзверы б'юць,<br />Згаварыліся на вялікі падман -<br />Не для Бога, а ў славу сваю.<br /></blockquote>
<div class="s5"><i class="s4">Старажытная балада</i></div>
<p style="margin:0pt;">&nbsp;</p>
<div class="s5">У моры агню валіла да Замкавай гары гурма. Шчацінілася нажамі, косамі, пожагамі, старымі фузіямі, друкамі. Пусцелі дарогаю дамы, будынкі цэхаў. Выпаўзалі з зямлянак, падобных на норы, жабракі, у валасах іхніх была салома і сухое лісце, а ў руках вострыя кіі.</div>
<div class="s5">Скакала над галовамі мора агню.</div>
<div class="s5">—&nbsp;Хрыстос прыйшоў у Гародню!</div>
<div class="s5">—&nbsp;Багатыя Хрыста забіваюць!</div>
<div class="s5">Як шырокая рака ў цясніну, натоўп лінуў на мост. Варта не чакала нападу такой колькасці народу і спехам пабегла ў замак. Ратавацца.</div>
<div class="s5">Нібы вострая сківіца, упалі за імі краты. Тыя, што нападалі, пачалі пускаць праз іх стрэлы, але ўжо за кратамі павольна сталі змыкацца цяжкія, акутыя бронзавай луской, двухсотпудовыя палавінкі брамы.</div>
<div class="s5">Яшчэ праз хвіліну, адразаючы брамныя краты, глуха — бо на жывое — ляснулася зверху суцэльная брама — заслон.</div>
<div class="s5">Зянону здзерла скуру з пляча. З-пад ніжняга краю заслона цяклі стогны і змаўкалі па меры таго, як заслон апускаўся пад уласнай вагой.</div>
<div class="s5">—&nbsp;Бервяно! — нема крыкнуў мужык. — Бервяно, бервяно сюды!</div>
<div class="s5">І яно з'явілася. Нечыя рукі падсунулі яго пад ніжні абрэз заслона, спынілі ягоны павольны спуск. Сяк-так, падклаўшы яшчэ пару бярвенняў, удалося выцягнуць чалавек шэсць, напалову мёртвых, напалову знявечаных. Толькі тут Зянон зразумеў, адкуль бярвенні. Мяшчане і рамеснікі разнеслі па бервяну перадмостную вартоўню. Цягнулі бярвенні на мост.</div>
<div class="s5">І тут сярэдзіна моста — спознена — пачала была ўздымацца. Рыпелі ў брамнай вежы вароты, ляскалі ланцугі. Але варта ўзялася за гэта позна. Пад цяжарам людзей, што стаялі на ім, пад'ёмная частка моста толькі ўздыхала: падымалася трохі і ляскалася на месца пад акампанемент глухога «р-р-р» у вежы. Гэта калаўроты, не ў змозе трымаць цяжар, спускалі з сябе ланцугі.</div>
<div class="s5">Некалькі чалавек звалілася ў роў. Астатнія па загаду майстра на ўсе рукі, Гіава Турая, паклалі некалькі бярвенняў упоперак моста і ўвагналі іх канцамі ў схілы рова. Цяпер мост нельга было ўзняць.</div>
<div class="s5">Кірык Вястун махнуў рукою. У шчыліну пад заслонай пачалі торкаць бярвенні, складаць сістэму падважнікаў, павольна ўздымаць жалезную пліту, кастром падкладаючы пад яе плаху за плахай. Урэшце заслону ўдалося ўзняць на такую вышыню, каб спакойна прайшоў чалавек з дзідай.</div>
<div class="s5">З вежы паспрабавалі былі страляць — у адказ паляцеў каменны град.</div>
<div class="s5">Прашчнікі не давалі нікому ўзняць галавы.</div>
<div class="s5">Пачалі дзярбаніць у краты бярвеннямі. Нешта глуха дрыжэла, бухала ў чэраве вежы. На галовы тых, што таранілі, градам, бобам абсыпалася цамянка. Крычаў, наддзіраўся, распараджаючыся, Кірык Вястун.</div>
<div class="s5">Краты ўжо амаль выбілі. І тут з верхніх прадушын паліліся на людзей расплаўленае масла і гарачая смала. Толькі што, відаць, растапілі. Шчасце, што паспелі выскачыць з лёгкімі апёкамі ды спаленымі валасамі і ніхто асабліва не пацярпеў.</div>
<div class="s5">Абложнікі стаялі ля варот і не ведалі, што ім рабіць. Урэшце частка людзей, на чале з Маркам і Ціхонам Вусам, пабегла па лесвіцы. Несці іх трэба было здалёк, з цэха муляраў на вуліцы Адвесу.</div>
<div class="s5">Для жаху прашчнікі ўсё яшчэ кідалі на вежу камяні. Усе чорныя, у куродыме, людзі стаялі перад брамай і гублялі залаты час.</div>
<div class="s5">І тут каваль, якому не цярпелася, убачыў раптам вялізную купу вільготнай гліны ля размётанай вартоўні. Відаць, прывезлі, каб абмазаць сцены, якіх ужо не было.</div>
<div class="s5">—&nbsp;А што, хлопцы, — выскаліў зубы Вястун, — прапалі сцены, то няхай і абмазка прападзе? Ану, скочце, хлопцы, ды здыміце трох-чатырох першых-лепшых варот.</div>
<div class="s5">Яго зразумелі. Яго надзіва хутка зразумелі. Нібы ён усё жыццё толькі і вадзіў войска. Чуйдух прыцягнулі знятыя вароты, тоўстым слоем пачалі раскладаць па іх мокрую гліну.</div>
<div class="s5">Дзякуючы прашчнаму дажджу варта не бачыла, што ёй рыхтуюць. Дый пара з дымам засціла байніцы верхняга і ніжняга бою.</div>
<div class="s5">Палавінкі варот узнялі на латы і бярвенні, панеслі ў цёмны тунель, пад арку. Пасля, пад прыкрыццём мокрай гліны і дрэва, туды ж рушылі тараншчыкі з бярвеннямі наперавес.</div>
<div class="s5">Хутка вежа зноў здрыганулася ад глухіх страшных удараў. Цяжка білі тры бервяны ў лускаватую паверхню брамы, мачаліліся аб бронзу, расколваліся аб доўгія — у локаць — шыпы, што тырчэлі сям і там.</div>
<div class="s5">Тады зноў паліліся масла і смала. Ліліся на гліну, курэлі, сцякалі пад ногі. Ланцуг людзей ледзь паспяваў перадаваць з рова вёдры смярдзючай вады і ліць іх пад ногі абложнікам. Сычэла пара. Людзі працавалі, бы ў пекле. Зянон загадваў біць у тыя месцы, дзе было дрэва, між бронзавай луской. Удары паступова расхіствалі браму, калывалі петлі, абсыпалі цамянку. Але ўсё адно было зразумела: біць давядзецца гадзіны тры, дый тое, ці зламаеш яшчэ. Моцная была брама, і, каб напад не быў такі нечаканы, з самага горада, а не з-за валоў, замак ніхто б не ўзяў, як не бралі яго ворагі.</div>
<div class="s5">А тут што ж? Проста разгубілася варта.</div>
<div class="s5">Брама пачынала трашчаць. І тут здарылася тое, што ледзь не пагубіла справы.</div>
<div class="s5">Некаторы час усе чулі, як нешта грукоча ў верхнім жыллі брамнай вежы. Думалі, што цягаюць катлы. І раптам з акна верхняга бою высунуўся хобат, вельмі падобны на гарматны. Натоўп зарагатаў. Праз байніцу верхняга бою канон мог плюнуць, але па Старым рынку, па камяніцы дамініканцаў, туды, дзе зусім не было людзей, над іхнімі галовамі, далёка.</div>
<div class="s5">Абложнікі весела скакалі на мосце і на перадмостным пляцы.</div>
<div class="s5">Кляонік паспрабаваў нешта крыкнуць — яго не ўчулі. І раптам хобат рыгнуў доўгай спадзістай паласою агню. Чорна-чырвоным струменем, з якога падаў уніз агнявы дождж.</div>
<div class="s5">Рогат змяніўся стогнамі, енкамі і крыкамі жаху. Людзі кінуліся прэч. Сярод агню, які заліваў мост, курчылася з дзесятак цел. І адразу рык гневу даляцеў адусюль. Народ зноў кінуўся да брамы, і хобат зноў плюнуў, на гэты раз бліжэй. Людзі кінуліся з моста.</div>
<div class="s5">—&nbsp;Стойце! — Кляонік выбег з тунеля. — Стойце! Стойце, брыдкія вы! Стойце! Гэта агнявы канон! Ён толькі два разы плюецца! Потым яму стынуць трэба. Іначай выбухне ў вежы.</div>
<div class="s5">Ён біў тых, што ўцякалі, дрэўцам дзіды.</div>
<div class="s5">—&nbsp;Яны не будуць адразу! Ды стойце ж! Яны не рызыкнуць спаліць сябе.</div>
<div class="s5">Нібы ў адказ на ягоныя словы, з верхняй прадушыны бухнуў у брамны тунель другі вогненна-дымны язык. Людзі пабеглі адтуль, бо гарачая нафта і агонь пацяклі па мурах на брук… І яшчэ плявок. Туды ж.</div>
<div class="s5">Тыя, што таранілі, прыбеглі ў страшным выглядзе. Закураныя, як вугаль, без броваў, без вей. У некаторых амаль не было на нагах портак. Двое мацалі паветра:</div>
<div class="s5">—&nbsp;Вочы мае! Вочы! Вочы!</div>
<div class="s5">Шчасце, што гліна зберагла ад прамога агню. Але ўсё адно ўвайсці ў браму цяпер было нельга. Адтуль валіў дым, цяклі агнявыя ручаі нафты. Потым нешта бухнула. Чорны з залатымі пражылкамі, зменлівы шар вылецеў адтуль. Гэта абваліўся памост-прыкрыццё.</div>
<div class="s5">—&nbsp;Кляонік, — разгублена спытаў Вястун, — гэта што ж? Пекла?</div>
<div class="s5">Разьбяр сурова сціснуў вялікі прыгожы рот. Залацістая хмара валасоў была брудная ад куродыму.</div>
<div class="s5">—&nbsp;Навіну завялі. «Аршанскі агонь»… Выдаў-такі ім нехта таямніцу. Не думаў, што застаўся хоць адзін знаўца. Ведаеш, чаму калісьці Літва аршанскае Благавешчанне доўга ўзяць не магла? Вось з-за гэтага.</div>
<div class="s5">—&nbsp;Ды што ж гэта?! — ледзь не плакаў ад адчаю каваль.</div>
<div class="s5">—&nbsp;А я і сам дакладна не ведаю. Кажуць, на Дняпры часам ля берагоў вада масленая. Гэта каменны алей плыве. Невядома ўжо, з чаго яго падземны валадар душыць. З цмокаў, можа, ці з волатаў. А мо і сапраўды з камянёў. На Куцейне, ля Ларынавай дубровы, цячэ ён, братка, кажуць, нават струменьчыкам, з пруток таўшчынёй. Манахі ім у пячорах свецяць. Вось, кажуць, яны і прыдумалі.</div>
<div class="s5">Агонь на мосце згасаў. Але камяні былі ўкрытыя нібы акалінай.</div>
<div class="s5">—&nbsp;Зрабілі нібыта каменную кадушку, паставілі высока. З яе вывелі такую вось трубу. Над ёй, ля самага зрэзу, сталёвае кола ды крэмень, а ад яго — жалезны пруток. А ў кадушку — гэтае д'яблава масла. А над ёю — такі жом, як з арэхаў ці з яблыкаў масла ці сок выціскаюць, можа, бачыў. На падважнік націснуць, за пруток нехта таргане — вось яно і плюе. Недалёка, брат, а страшна. Але толькі і можа плюнуць, што двойчы. Раз ды яшчэ другі, да канца падважнік апусціўшы.</div>
<div class="s5">Падумаў.</div>
<div class="s5">—&nbsp;У іх, відаць, два было… Бацька Фаўстыны казаў. Ён там зялезных спраў майстра. Во, брат, халера. Думаў — згарым.</div>
<div class="s5">—&nbsp;То што мы стаім тут? — спытаў злосны ад апёкаў Зянон.</div>
<div class="s5">—&nbsp;Цяпер, пакуль не астыне, гэтай халеры ў кадушку заліваць нельга.</div>
<div class="s5">У браме ўсё яшчэ гарэла. І раптам цёмна-сінія Кляонікавы вочы гарэзліва бліснулі.</div>
<div class="s5">—&nbsp;Разбірай яшчэ адну хату.</div>
<div class="s5">—&nbsp;Чаго? — спытаў Зянон.</div>
<div class="s5">—&nbsp;Разбірай, кажу.</div>
<div class="s5">Каваль з групай людзей пабег да першай у шэрагу хаты. Скора пасыпаліся бярвенні.</div>
<div class="s5">—&nbsp;Асцярожна! — закрычаў разьбяр. — Не хапала яшчэ, каб прыдушыла! За мной.</div>
<div class="s5">Людзі з бярвеннямі на плячах пабеглі да брамы. У байніцах верхняга бою з'явіліся галовы. Са здзіўленнем глядзелі на дурняў, якія зноў, у дыме, пасля такога пачастунку збіраюцца тараніць браму.</div>
<div class="s5">І ўсё ж абаронцы заспяшаліся. Над хобатам агнявога канона з'явілася вядро. Прашчнікі падрыхтаваліся біць.</div>
<div class="s5">—&nbsp;Не чапайце іх! — крыкнуў Кляонік. — Хай студзяць!</div>
<div class="s5">Канон ахутаўся парай. Клубы яе са свістам ірвануліся ўгору. У паветры задушліва і кісла запахла воцатам.</div>
<div class="s5">Кляонік зусім не збіраўся тараніць браму. Па ягоных указаннях людзі проста разгойдвалі бярвенні, кідалі іх у прорву брамы і беглі назад. У дыме і пары абаронцам кепска было відаць, што яны там такое робяць. Разьбяр гайдаў кастры бярвенняў пад заслонай.</div>
<div class="s5">Нават воцат кепска студзіў разжараны метал. І тады варта зноў пусціла ў прадушыны гарачае масла і смалу. У цёмным тунелі на хвіліну засычэла і пацьмянела.</div>
<div class="s5">Кляонік з апошнімі падручнымі з усёй сілы кінуўся бегчы прэч ад моста. Яму зусім не хацелася заскварыцца зажыва, калі зноў плюне «аршанскі агонь».</div>
<div class="s5">Павольна цяклі хвіліны. Прыбеглі людзі з лесвіцамі. Марка і Ціхон Вус паперадзе ўсіх спусціліся ў зялёную, смярдзючую ваду рва, палезлі да муроў.</div>
<div class="s5">На зубцах у тым месцы, дзе прыстаўлялі драбіны, з'явілася варта ў кальчугах. Крычаў на іх, машучы рукамі, сотнік Карніла, разяўляў рот. Да ног абаронцаў паўзлі па сценах, падалі на іх лесвіцы. Варта кінулася разгойдваць, скідаць іх з муроў. Доўгія жэрдкі ўжо ўперліся ў адну, дрыжучы, адштурхнулі разам з тымі, хто лез.</div>
<div class="s5">І ў гэты момант заляскалі па бычыных скураных рукавіцах цяцівы лукаў. Пяць з лішнім дзесяткаў лучнікаў пачалі з-за рова страляць па зубцах. Узвілася над імі дудная песня. Трыумфавала, захлыналася. Стрэлы заляскаталі па зубцах. Варту нібы змяло. Відаць, падбадзёрваючы яе, узнік між зубцоў сотнік. Стаяў тварам да вояў, якія перапалохаліся, трос мячом у паветры.</div>
<div class="s5">Звякнула нечая цеціва — Карніла пахіснуўся і знік. Дождж са стрэл размерана, шэсць разоў на хвіліну, не рэдка і не часта, як то належыць пры аблозе, падаў на зубцы. Цяпер па лесвіцах лезлі не баючыся.</div>
<div class="s5">…Кляонік між тым зразумеў: «Час!»</div>
<div class="s5">—&nbsp;Хлопцы, — загарланіў ён шалёна. — На злом!!!</div>
<div class="s5">Крык падхапілі. Людзі павольна рушылі наперад.</div>
<div class="s5">Павольна, бо чакалі, што вось-вось плюне агнём канон.</div>
<div class="s5">І струмень «аршанскага агню» зноў узвіўся ў паветра. Зарана. Людзі не трапілі пад яго. Варта не вытрымала і паспяшалася.</div>
<div class="s5">Зноў зарыкаў агнявы шквал. І, нібы не вытрымаўшы ягонага напору, бабухнулася ўніз жалезная брама. Фырнулі, паляцелі з-пад яе галавешкі, бярвенне, жар.</div>
<div class="s5">Не зразумеўшы, у чым справа, адчуўшы толькі, як здрыганулася вежа, абаронцы, напэўна, падумалі, што гэта тараняць браму, жадаючы хоць некуды выбрацца з тунеля, заспетыя там полымем абложнікі.</div>
<div class="s5">Стрэліў у тунель брамы другі канон. У амаль наглуха закаркаваным праходзе выбухнулі вылітыя раней масла і смала.</div>
<div class="s5">Глуха, страшна ахнула нешта. Заслона ўспучылася і ўпала. У клубах агню і дыму рванула штосьці — нібы з гарматнага жарала. З грукатам паляцелі адтуль уламкі кратаў. У паветры свісцела, выбухала, раўло. Агнявыя галкі з шыпам ляцелі ў роў.</div>
<div class="s5">Калі дым трохі разышоўся, людзі ўбачылі, што пярэдні мур вежы трохі рассеўся, што з яго і з байніц дымее. І яшчэ ўбачылі агнявое пекла ў брамным тунелі. Унутраная брама ўстаяла. Нават выбух не вываліў, а выбіў яе. Але затое яна палала зыркім гарачым полымем.</div>
<div class="s5">—&nbsp;Вось яно, — сказаў Вястун. — Трохі-трохі счакаем, яна і ўпадзе.</div>
<div class="s5">З палаючых палавінак ляцелі жарынкі, пырскала расплаўленай бронзай. Абаронцы, відаць, толькі тут апрытомнелі і, пэўна, пачалі ліць прадушынамі ваду. Ім удалося трохі збіць агонь, але затое вежа цяпер стаяла ўся ў хмарах дыму і пары.</div>
<div class="s5">—&nbsp;Нічога, гэта нам з рукі, — сказаў Вястун. — Хутчэй згасне агонь.</div>
<div class="s5">—&nbsp;Гэта нам тым больш з рукі, што яны зараз кідаюць вежу, — сказаў разьбяр. — У такой лазні жывы чалавек не вытрымае.</div>
<div class="s5">Над вежаю стаяў сівы, непразрысты слуп. Калыхаўся. Плыў у ноч.</div>
<div class="s5">Пан пісар паставіў на лісце апошні подпіс і скруціў яго ў скрутак.</div>
<div class="s5">—&nbsp;Ну вось, — сказаў Лотр. — Страта заўтра на Зітхальным гарбе. — Папросту — на Ўздыхальніцы… Раніцаю, у канцы апошняй начной варты. Хто хоча апошняе суцяшэнне — будзе яно. Апошняе жаданне…</div>
<div class="s5">—&nbsp;Каб вы здохлі ад чумы, — сказаў непапраўны Багдан.</div>
<div class="s5">—&nbsp;…выканаем… Бог з вамі. Ідзіце, грэшныя душы, і няхай злітуецца з вас Бог і Марыя-заступніца.</div>
<div class="s5">Кат падышоў да Братчыка. Барвяны капюшон быў апушчаны на твар.</div>
<div class="s5">—&nbsp;Ідзі, — амаль ласкава сказаў ён.</div>
<div class="s5">У гэты момант Пархвер стаў чуйна прыслухоўвацца. Усе насцеражыліся. Скора нават глухаватыя пачулі тупат. Ляснулі дзверы, і ў судную залу ўваліўся Карніла. Закураны, з рагамі бруднага поту на твары, ён смярдзеў дзікім зверам.</div>
<div class="s5">—&nbsp;Ваша правялебнасць, — загарлаў ён, — даруйце! Не папярэдзілі! Думалі — куды ім.</div>
<div class="s5">—&nbsp;Што такое?</div>
<div class="s5">—&nbsp;Народ! Народ патрабуе Хрыста!</div>
<div class="s5">Муры ў палацы былі такія тоўстыя, што знадворку сюды дагэтуль не даляцеў ніводны гук.</div>
<div class="s5">—&nbsp;Лезуць на замак! — крычаў Карніла. — Браму выбіваюць! Рабаваць будуць!</div>
<div class="s5">—&nbsp;«Той, хто бацьку разарае — сын сарамотны і несумленны», — сказаў Жаба.</div>
<div class="s5">—&nbsp;Дык разгані іх, — сказаў Басяцкі. — Схапі.</div>
<div class="s5">Карніла падыходзіў да стала неяк дзіўна, не сваімі нагамі, нібыта з ім нешта здарылася. І толькі калі ён выйшаў на святло, усе ўбачылі прычыну гэтага. У сотнікавым задзе тырчала доўгая, багата апераная страла.</div>
<div class="s5">—&nbsp;Нельга, — прахрыпеў ён. — Думалі на сцены не пусціць — лезуць. Стрэлы дажджом. А ў замку варты трыццаць чалавек ды паюкоў дваццаць. Астатніх вы самі за царкоўнай дзесяцінай паслалі… Кат, выраж стралу, хутчэй!… Яна неглыбока.</div>
<div class="s5">—&nbsp;Зброду баішся? — пачырванеў Жаба.</div>
<div class="s5">—&nbsp;Гэтага «зброду»… не менш як сем соцень.</div>
<div class="s5">Усе змоўклі. Вялікі белы сабака, якога прывёў Жаба, панюхаў, падышоўшы, стралу, падціснуў хвост і, стараючыся не стукаць кіпцямі, зашыўся ў кут.</div>
<div class="s5">Якраз у гэты момант страшэнны ўдар скалануў будынак. Пасыпаўся са столі пыл.</div>
<div class="s5">Гэта быў той самы выбух у галоўнай браме, які разнёс ушчэнт краты і заслону.</div>
<div class="s5">Цяпер толькі лічаныя хвіліны вырашалі пытанне. Лічаныя хвіліны аддзялялі гэтых людзей ад імгнення, калі замак падзе.</div>
<div class="s5">Брама палала ўваўсю. Сям-там абвалілася ўжо луска і, разжараная, ззяла на плітах, якімі быў забрукаваны под тунеля. Ужо секліся на зубцах, і мур усё больш расцвітаў агнямі паходняў. Смельчакі ўжо грукаталі па дахах палаца, а Марка і Ціхон Вус у суправаджэнні двух з паходнямі (быў вятох, самы ягоны сход, і іначай біцца было амаль немагчыма, бо можна было забіць сваіх) дзерліся па забрале да Зафеі, каб расчысціць шлях сябрам, калі брама ўпадзе.</div>
<div class="s5">Нападаючых было так многа, што сур'ёзнага адпору яны, бадай што, і не бачылі. Калі апошнія абаронцы гэтай часткі мура гарохам пасыпаліся з яго — натоўп, і на мурах, і на плошчы, узняў галас і трыумфальны крык.</div>
<div class="s5">—&nbsp;Хрыста! Хрыста вызвалім!</div>
<div class="s5">Рык быў такі, што ён даляцеў нават да суднай залы.</div>
<div class="s5">—&nbsp;Што рабіць? — шэптам спытаў Лотр.</div>
<div class="s5">Ён глядзеў на хаўруснікаў і разумеў, што, акрамя Басяцкага, які задумаўся з чагосьці, спадзявацца тут няма на каго.</div>
<div class="s5">—&nbsp;Што рабіць, сябра Лотр? — мядзведжыя вочкі Балвановічавы бегалі.</div>
<div class="s5">Раввуні глядзеў на іх з іроніяй.</div>
<div class="s5">—&nbsp;Сябра, — вельмі ціха сказаў ён, — хавер. Такі не хавер, а хазер*. Хазер Лотр. І гэта, скажам прама, зусім не хавейрым, а хазейрым**.</div>
<div class="s5">* Свіння.</div>
<div class="s5"><i class="s4">** Не таварыства (сяброўства), а кампанія свінняў.</i></div>
<div class="s5">Суддзі маўчалі.</div>
<div class="s5">—&nbsp;Што ж рабіць? — ціха галаснуў Камар. — Пане Божа, што рабіць?!</div>
<div class="s5">—&nbsp;…і збіваць грушы, — са злараднасцю шапянуў іудзей непрыстойную прыказку. — Нічога, Юрась, нас заб'юць, але ім таксама будзе…</div>
<div class="s5">Цішыня. Толькі раптам усміхнуўся Басяцкі… Хацеў сказаць нешта, але паспеў толькі кінуць:</div>
<div class="s5">—&nbsp;Ціха, панове. Нас у Саламанцы вучылі думаць… Ага, вось што…</div>
<div class="s5">І тут залямантаваў, раптам здагадаўшыся, Жаба.</div>
<div class="s5">—&nbsp;Божа мой, Пане! — галасам загаласіў ён. — Бяда будзе! Як казаў Ісайя: «Аголіць Пан Бог цемя дачок Сіёна і раскрые Пан Бог сарамату іхнюю».</div>
<div class="s5">Жоўты, лісіны езуітаў твар перакрывіўся амаль прыемнай усмешкай. Разумнай і смелай да блюзнерства.</div>
<div class="s5">—&nbsp;Рабіць яму больш няма чаго, — непарушальна сказаў Басяцкі. — А што, уласна, крычаць?…</div>
<div class="s5">Паказаў белыя вострыя зубы і праз іх кінуў у цішыню:</div>
<div class="s5">—&nbsp;Яны патрабуюць Хрыста — дайце ім Хрыста.</div>
<div class="s5">—&nbsp;Ды няма ж яго ў наяўнасці! — загарлаў Камар. — Няма Хрыста!</div>
<div class="s5">—&nbsp;Маеце рацыю. Хрыста няма.</div>
<div class="s5">—&nbsp;Дык…</div>
<div class="s5">—&nbsp;А вам абавязкова, каб быў сапраўды?</div>
<div class="s5">—&nbsp;Ну, як…</div>
<div class="s5">—&nbsp;А гэтыя? — і адзін з заснавальнікаў будучага ордэна спакойна паказаў на бадзяг.</div>
<div class="s5">—&nbsp;Гэ-этыя?! — абурыўся Лотр.</div>
<div class="s5">—&nbsp;Гэтыя, — спакойна сказаў каплан. — Не горшыя за іншых. Скажам, нам строіць дурня, з Хомкі каўпак здымаць, не хочацца. Цалкам натуральна зрабіць з гэтых ерэтыкоў саюзнікаў і імі ўтаймаваць быдла. Вядома, давядзецца дараваць быдлу і дараваць ерэтыкам. Першым — таму, што яны рабілі мілую Богу справу. Другім — таму, што гэтыя махляры, яны ж — апосталы.</div>
<div class="s5">Усе маўчалі прыгаломшана.</div>
<div class="s5">Басяцкі казаў далей:</div>
<div class="s5">—&nbsp;Вы палічылі іхняе з'яўленне няшчасцем? Наадварот, сіе сведчыць аб промысле Божым…</div>
<div class="s5">Ён абвёў разумнымі халоднымі вачыма сяброў. Ва ўсіх членаў сінедрыёна былі не тое каб танзуры, а проста такі даволі вялікія плешы, і мніх усміхнуўся:</div>
<div class="s5">—&nbsp;…аб тым, што без Ягонай волі і волас не ўпадзе з нашай галавы.</div>
<div class="s5">Счапіў вузкія нервовыя пальцы:</div>
<div class="s5">—&nbsp;У краіне цяжка, неспакойна. Каб не было гэтага «прышэсця» — яго варта было б выдумаць. Толькі наша лянота перашкодзіла нам у гэтым.</div>
<div class="s5">—&nbsp;Але як? — усё яшчэ жахаўся такой справы Лотр.</div>
<div class="s5">—&nbsp;Dixi et animam meam salvavi* — усміхнуўся дамініканец.</div>
<div class="s5"><i class="s4">* Я сказаў і ўратаваў сваю душу.</i></div>
<div class="s5">Яго зразумелі правільна, хаця і не ў тым сэнсе, які меў на ўвазе аўтар прыказкі.</div>
<div class="s5">—&nbsp;Т-так, — сказаў Лотр. — Ну, валацугі, хочаце быць апосталамі?</div>
<div class="s5">—&nbsp;Не, — хорам адказалі валацугі.</div>
<div class="s5">Усе здзівіліся.</div>
<div class="s5">—&nbsp;Т-то бок, як гэта? — спытаў Камар.</div>
<div class="s5">—&nbsp;А так, — адказаў Юрась. — Махляры мы, жулікі, гэта праўда. Можам нават сарочку з плота сцягнуць, але апосталамі быць не хочам. Ведаем мы, што такое азначае — звязацца са слугамі Хрыстовымі.</div>
<div class="s5">—&nbsp;Праўда што, — загучалі галасы. — Але… Смерцю карайце, а апосталамі быць не хочам…</div>
<div class="s5">—&nbsp;А вось гэта мы зараз паглядзім, — ашчэрыўшыся, сказаў Лотр. — Кат!</div>
<div class="s5">Чалавек у агністым капюшоне падышоў да схопленых.</div>
<div class="s5">—&nbsp;Вядзіце іх.</div>
<div class="s5">Варта рушыла да ліцадзеяў і павяла іх да страшных дзвярэй у заднім муры.</div>
<div class="s5">…Брама палала, і цяпер яе можна было б лёгка выбіць самым простым ударам бервяна, але падлога тунеля была густа і тоўста, дзюймы на чатыры, засыпана жарам. А тыя, што біліся на мурах, усё яшчэ не маглі зламаць добра ўзброенага ворага, закутага ў латы, і прабіцца да брамы з унутранага боку.</div>
<div class="s5">Жар палаў, шугаючы сінімі агнямі.</div>
<div class="s5">…Такі самы жар палаў і ў катоўні. Жароўня з ім стаяла проста перад тварамі ў бадзяг. Па скляпеннях скакалі цені. Чырвоная цэгла здавалася крывавай. Чорнай паласой перакрэслівала зарыва бервяно прэнга з цёмнымі раменнымі петлямі. Маскі, што віселі на сценах, здаваліся ад скокаў агню жывымі. І, як маска, што ажыла, стаяў перад валацугамі кат. Ён адкінуў капюшон і застаўся ў лічыне з барвянага шоўку.</div>
<div class="s5">На сценах, нібы залітых крывёю, віселі акрамя масак варонкі, шчыпцы, ціскі для ламання рэбраў. Стаялі ля сцен абрыдлівыя, незразумелай формы і прызначэння станкі.</div>
<div class="s5">Братчык з непаразуменнем абводзіў усё гэта вачыма. Тут працавалі таксама чалавечая фантазія і ўменне, працаваў чалавечы мозг — і ад усяго гэтага можна было хутка і назаўсёды пазбавіцца веры ў чалавека і ў ягоную будучыню, у ягонае прызначэнне і ў тое, што з гэтай жывёлы калі-небудзь што-небудзь атрымаецца.</div>
<div class="s5">Ён не падумаў аб тым, што самое існаванне такога сведчыць аб тым, што ёсць, няхай сабе і рэдка, іншыя людзі, дзеля якіх гэта ўсё існавала. Тут немагчыма было думаць пра гэта. Тут было пекла, тым больш абрыдлівае, што стварылі яго людзі, а не д'яблы.</div>
<div class="s5">Жалезныя, з ігламі шлемы… Іспанскія боты… Іншае, невядомае.</div>
<div class="s5">…Сучасны чалавек, незнаёмы з сутарэннямі гестапа, асфаліі і іншых падобных устаноў, параўнаў бы ўсё гэта з кабінетам зубнога лекара і тым абрыдлівым пачуццём, той дрыготай, якую выклікала ўсё гэтае начынне ў дзяцінстве… Але гэтыя, па розных прычынах, не ведалі кабінета дантыста і таму параўноўвалі ўсё гэта з тым, чым яно і было, з катоўняй.</div>
<div class="s5">Нельга было паверыць, што такое можа быць між людзей.</div>
<div class="s5">…Братчык заплюшчыў вочы і з сілаю ўшчыкнуў сябе.</div>
<div class="s5">—&nbsp;Ты што, мазахіст? — спытаў кат.</div>
<div class="s5">Гэты голас вярнуў Юрася да прытомнасці.</div>
<div class="s5">—&nbsp;Не, — сказаў ён. — Я проста ўсмерчваю плоць… І заадно — веру.</div>
<div class="s5">Усё было на месцы. Гэта была праўда. І воласам няварта было ахвяраваць дзеля ўсяго гэтага быдла, на ўсёй гэтай паршывай зямлі. Хай бы сабе выдахлі.</div>
<div class="s5">—&nbsp;Гэ… гэта нашто? — спытаў у тузе Аўтух Конаўка.</div>
<div class="s5">—&nbsp;Нельга ж забіць падабенства Божае, — разважліва сказаў кат. — Трэба, каб яно раней перастала быць Божым.</div>
<div class="s5">«Падабенства Божае, — думаў Братчык. — Падабенства самога сатаны, вось што… Бруднае быдла… Не Садом і Гамору — усе гарады, усіх вас, усю зямлю трэ было выпаліць агнём і перасеяць новым насеннем».</div>
<div class="s5">Ён узняў галаву і аглядзеў усіх. Два-тры вартыя твары, дый на тых жах.</div>
<div class="s5">—&nbsp;Хай бы ж яно… гэна… Не хачу, — сказаў Акіла.</div>
<div class="s5">—&nbsp;Пачынай, кат, — скамандаваў Лотр. — Ну! Ці на прэнг, ці ў апосталы.</div>
<div class="s5">У крывавым святле твары іхнія былі, як пашчы саміх д'яблаў. І раптам з зарыва аддаўся гучны голас.</div>
<div class="s5">—&nbsp;І слухаць я вас не хачу, — сказаў Юрась. — Галасы ў вас д'ябальскія.</div>
<div class="s5">Жаба ўжо вярнуў сабе спакой.</div>
<div class="s5">—&nbsp;Брэшаш, раб. У начальных людзей д'ябальскага голасу быць не можа. Нават калі Ірад гаварыў у сінедрыёне — і то народ усклікаў: «Се голас Бога, а не чалавека».</div>
<div class="s5">Лявона Конаўку падвялі да прэнга і заламілі рукі назад. Прэнг зарыпеў і пачаў набліжацца да рыбака… «Як страла пад'ёмнага крана», — сказалі б вы… «Як прэнг», — сказалі б яны.</div>
<div class="s5">Лявон бегаў вачыма, у якіх усё яшчэ бачны быў, відаць, забыты, забіяцкі азарт. Забыты таму, што рот скрывіўся.</div>
<div class="s5">—&nbsp;Ды што там, хлопцы, — сказаў Конаўка. — Я што… Бадай што, і згодзен.</div>
<div class="s5">—&nbsp;І я.</div>
<div class="s5">—&nbsp;І я.</div>
<div class="s5">—&nbsp;Гэта… і я.</div>
<div class="s5">—&nbsp;А чаму б і не я?</div>
<div class="s5">—&nbsp;Гонар мне не дазваляе на хамскім тым прэнгу… І я…</div>
<div class="s5">Галасы гучэлі і гучэлі. І разам з імі пасялялася ў сэрцы пагарда.</div>
<div class="s5">—&nbsp;Вось і добра, дзеці мае, — сказаў дамініканец. — Бласлаўляю вас.</div>
<div class="s5">—&nbsp;Я не згодзен, — сказаў раптам Братчык.</div>
<div class="s5">Ён пагарджаў зараз гэтым быдлам аж да апошняга. Худоба, паршывыя свінні, жывёлы, чарвякі.</div>
<div class="s5">—&nbsp;Ведаю я: не еш вішні з папамі — каменьчыкамі закідаюць. Ведаю, як звязвацца з псамі Пана Бога. Я, калі пройдзе ўва мне патрэба, знікаць не збіраюся. Бадзяга я, вось і ўсё.</div>
<div class="s5">—&nbsp;Шкадую, — сказаў Басяцкі. — Кат, уздзейнічай на яго міласэрным перакананнем.</div>
<div class="s5">Біцца не мела сэнсу. Як на эшафоце. Потым будуць казаць, што баяўся, што кусаўся, як пацук.</div>
<div class="s5">Кат і трох падручных схапілі Братчыка, здзерлі з яго адзенне (корд адабралі раней) і прывязалі да кабылы.</div>
<div class="s5">—&nbsp;Які я пасля гэтага апостал? — плюнуў шкаляр. — Бачыў хто-небудзь з вас задніцу святога Паўлы?</div>
<div class="s5">—&nbsp;Па ўпартасці і цвёрдасці табе Хрыстом быць, — сарамаціў Лотр. — А ты замест таго вось-вось з хвастанай задніцай будзеш. Або ператварайся ў Бога, або лупцоўка да паўсмерці.</div>
<div class="s5">—&nbsp;Не хачу быць Богам, — праз зубы працадзіў Братчык.</div>
<div class="s5">Ён бачыў злосныя і перапалоханыя твары суддзяў, бачыў, што нават хаўруснікі глядзяць на яго няўхвальна, але яму была ў вышэйшай ступені ўласцівая тая ўпартасць і цвёрдасць, якая пасуе сапраўднаму чалавеку.</div>
<div class="s5">—&nbsp;Во асёл! Во анагр!* — сказаў Балвановіч.</div>
<div class="s5"><i class="s4">* Анагр — дзікі асёл.</i></div>
<div class="s5">Маўчанне.</div>
<div class="s5">—&nbsp;Братка, — з годнасцю сказаў Багдан. — Я ганаруся табой. Гэта нам, беларусам, заўсёды шкодзіла, а мы ўсё адно… Галовы нам за гэта, выгаднае іншым, прабівалі. То няўжо адзін раз з а с я б е не можаш паступіцца. Гонар жа страціш. Кабыла ўсё адно, што голая зямля.</div>
<div class="s5">—&nbsp;Ведаць я вас не хачу, — прарыкаў Юрась. — Ведаць я гэтай зямлі не жадаю… Чалавек я… Не хачу быць Богам.</div>
<div class="s5">Басяцкі набожна ўзвёў вочы ўгору:</div>
<div class="s5">—&nbsp;Глядзі, каб суддзя не аддаў цябе… сам ведаеш каму, а… сам ведаеш хто… не ўвергнуў цябе ў цямніцу… Кажу табе: «Не выйдзеш адсюль, пакуль не аддасі і апошняга шэлега». — І зусім іншым, дзелавым тонам дадаў: — Евангелле ад Лукі, том дванаццаты, раздзелы пяцьдзесят восем, пяцьдзесят дзевяць…</div>
<div class="s5">—&nbsp;Гартань іхняя — адчыненая труна, — як падшыбленую, апусціў галаву шкаляр.</div>
<div class="s5">Усе, нават прарокі, хочуць жыць. І таму, калі з'явілася надзея на жыццё, захацелі жыць нават моцныя.</div>
<div class="s5">—&nbsp;Кінь, — сказаў Роскаш.</div>
<div class="s5">І нашто так мучыць людзей? — сказаў Раввуні. — Яны ж са скуры лезуць. Ты ж разумны чалавек, у школе вучыўся.</div>
<div class="s5">—&nbsp;Угаворшчык — угаворвай, — сказаў Камар. — Не, пачакай. Малітва.</div>
<div class="s5">Кат са свістам круціў бізун. Перад вачыма Братчыка раптам закачаліся маскі, клешчы, станкі, іспанскія боты, ціскі. І з гэтага шабашу даляцеў размераны голас. Кардынал чытаў, склаўшы далоні:</div>
<div class="s5">—&nbsp;«Апостала нашага Паўлы да рымлян пасланне… Будзьце ў міры з усімі людзьмі… Не помсціце за сябе… але дайце месца гневу Божаму. Бо напісана: «Мне адпомшчанне, аз адплачу, кажа Пан Бог». Дык вось, калі вораг твой галодны, накармі яго; калі засмагнуў, напаі яго: бо, робячы гэта, ты збярэш яму на галаву разжараныя вуголлі…»</div>
<div class="s5">Разжараныя вуголлі шугалі ў жароўні. І паступова пунсавелі ў іх шчыпцы. Чакаючы ўсяго гэтага, Братчык рыхтаваўся ўхапіць зубамі скуру, што абцягвала кабылу. Ён глядзеў на маскі, карбачы і іншае і ўнутрана ўвесь сціскаўся.</div>
<div class="s5">Яны не ведалі, што ён можа сцярпець. Не ведалі, як можа валодаць сабой чалавечая істота… Яны нічога не разумелі, гэтыя жывёлы… А ён ужо столькі сцярпеў, столькі… А, ды што там!</div>
<div class="s5">Размерана жундзеў Лотраў голас. Аднекуль даляцеў свежы павеў.</div>
<div class="s5">—&nbsp;Слухай, — шапянуў Юстын, — кінь пароць бязглуздзіцу. Ты — мужчына. Але ж пасля цябе — возьмуцца за іх.</div>
<div class="s5">Юрась не адказаў. Адчуўшы павеў, ён узняў вочы і ўбачыў у акне, назнарок прабітым для катавальні, празрыста-сіняе неба і ў ім зорку. То белая, то сіняя, то вясёлкавая — яна гарэла ў глыбіні неба. Далёкая. Недасяжная для ўсіх. Божы ліхтар, як казалі гэтыя лемуры, што зараз у імя Бога… Што ім карысці ў Божых ліхтарах? Вось будуць катаваць і іх. Нашто?</div>
<div class="s5">Шкадоба за іх, змешаная з жалем да сябе, авалодала ім. Нашто? Хто ўведае, што тут здарылася? Хто ўведае, якія былі ягоныя, Братчыкавы, апошнія думкі? Здохне. Згіне. Пойдзе ў яму. І адметныя думкі разам з ім. Нашто гэта ўсё, калі ўсё адно незваротна закінуты ў жыццё, на ледзяную самоту, паміраць будзеш сярод гэтых людзей? Сярод іх, а не сярод іншых. Гэта толькі кажуць, што «нарадзіўся», што «прыйшоў не ў свой век». Куды прыйшоў — там і застанешся. А каб перанёсся ў другі, — і там іншае, і там будзеш чужы… Трэба быць, як яны, як усе яны, раз ужо трапіў у гэткую саладуху. Тады не будзе нясцерпнай духоўнай, тады не будзе фізічнай пакуты.</div>
<div class="s5">Здаючыся, ён панікнуў, забыў аб усім, што думаў. І адначасова ў яго сам сабою падабраўся голы зад. Як у раба.</div>
<div class="s5">—&nbsp;Гэй, кат, — раптам сказаў Братчык вельмі «звычайным» голасам. — Штосьці мне тут ляжаць абрыдла. Ногі, разумееш, пацерплі. Рукі, разумееш, перацягнулі, халеры. Ну, чаго там з-за дробязаў, з-за глупства. Ладна. Апостал дык апостал.</div>
<div class="s5">—&nbsp;Хрыстом будзеш, — сказаў Камар.</div>
<div class="s5">—&nbsp;Не. Апосталам. Адказнасці меней.</div>
<div class="s5">—&nbsp;Хрыстом, — з пагрозай сказаў Лотр.</div>
<div class="s5">—&nbsp;Ды я ж недавучка!</div>
<div class="s5">—&nbsp;А ён, цесля, думаеш, што ўніверсітэт у Саламанцы скончыў? — усміхнуўся дамініканец.</div>
<div class="s5">—&nbsp;Ды я ж чалавек! — таргаваўся шкаляр.</div>
<div class="s5">—&nbsp;А ён? Памятаеш, як у Лукі Хрыстова радаслоўная заканчваецца?… «Еносаў, Сіфаў, Адамаў, Богаў». І ты ад Адама, і ты ад Бога. Семдзесят шэсць пакаленняў між Хрыстом і Богам. А ўжо амаль тысяча пяцьсот год з Галгофы мінула. Значыць, з таго часу яшчэ… колькі пакаленняў прайшлі. Значыць, ты больш высакародны і род у цябе больш старажытны. Зразумеў?</div>
<div class="s5">Гэты бацька будучых езуітаў, гэты сябра Лайёлы плёў сваю казуістыку нават без усмешкі, дакладна, як павук. Ён і блюзнерыў з адчуваннем, што гэта неабходна справе. І гэта было глупства, але страшнае глупства, таму што яно мела падабенства праўды і логікі. Жахлівая машына ваяўнічай царквы, усіх ваяўнічых цэркваў і ордэнаў, колькі іх было і ёсць, стаяла за гэтым няспешным пляценнем.</div>
<div class="s5">—&nbsp;Зразумеў, — сціснутым голасам сказаў Братчык. — Адвязвайце, ці што.</div>
<div class="s5">—&nbsp;Ну вось, — прымірэнча сказаў Лотр. — Так яно лепей. Праўда і талент — гэта зброя слабых. Таму яны яе і патрабуюць. Ды яшчэ і з дурной стойкасцю.</div>
<div class="s5">Адвязаны Братчык плюнуў.</div>
<div class="s5">—&nbsp;То ж бо вы, моцныя, закруціліся, як на патэльні.</div>
<div class="s5">—&nbsp;Нічога, — паблажліва сказаў Лотр. — Думай, што хочаш, абы танцаваў па-нашаму, пан Хрыстос.</div>
<div class="s5">Між тым брама дагарала. Пунсавела разжараная бронзавая луска. Палавіны амаль абваліліся. Сычэў жар, на які лілі ваду.</div>
<div class="s5">—&nbsp;Малімончыкі, — нявесела жартаваў Кляонік. — «Хрысто-ос! Хрысто-ос!» Калі вы ўжо так верыце, што Хрыстос, то чаго вы пяткі свае парэпаныя падсмаліць баіцеся?</div>
<div class="s5">—&nbsp;До ўжо табе, — змрочна кінуў Гіаў Турай. — Спадзявацца — яно трэба, але волю Божую выпрабоўваць — справа апошняя.</div>
<div class="s5">За брамаю ўсё яшчэ шалёна ляскалі мячы. Варта, закутая ў сталь, гінула, не пускаючы абложнікаў з муроў.</div>
<div class="s5">—&nbsp;Пайшлі! — сказаў каваль.</div>
<div class="s5">Мяшчане з бервяном рушылі проста ў пару і дым. Ударыла ў агонь бервяно. Узвіўся фантан іскраў. Паляцелі галавешкі і вуголлі.</div>
<div class="s5">…Карніла, ужо без стралы, уварваўся зноў у катоўню:</div>
<div class="s5">—&nbsp;Гінем!</div>
<div class="s5">—&nbsp;А вам за што плацяць? — спытаў Жаба.</div>
<div class="s5">—&nbsp;З апошняга б'ёмся! Знемагаем! — прахрыпеў сотнік. — Хутчэй, вось-вось уварвуцца.</div>
<div class="s5">—&nbsp;Ну вось, — сказаў Лотр. — Тут справа важлівая, ролі размяркоўваем, а ты — не сказаўшыся, а ты — без дакладу.</div>
<div class="s5">Карніла прагна хапаў паветра.</div>
<div class="s5">—&nbsp;Дык вось, пан Хрыстос, — непарушна сказаў Лотр. — Адна перад табою ўмова: праз месяц — кроў з носа, а ўзнясіся. Каб усшэсце на славу было.</div>
<div class="s5">—&nbsp;Я, можа, і раней.</div>
<div class="s5">—&nbsp;Гэ, не. Пакуль не паробіш усіх спраў тваёй царквы — і не думай. Ты, Карніла, за ім сачы. Захоча, халера, раней узносіцца — бі яго ў маю галаву і цягні сюды.</div>
<div class="s5">—&nbsp;Гэта Бога?</div>
<div class="s5">Лотр пачырванеў:</div>
<div class="s5">—&nbsp;Ты што, вышэйшы за святога Паўлу?! — гаркнуў ён. — А Паўла «раздзіраў і шкамутаў царкву, уваходзячы ў дамы і цягнучы мужчын і кабет, аддаваў у цямніцы».</div>
<div class="s5">За нізкім лобам у сотніка нешта варочалася. Хутчэй за ўсё, непамернае здзіўленне.</div>
<div class="s5">—&nbsp;Ды ну?</div>
<div class="s5">—&nbsp;Настаўнікі нашы кажуць! Намеснікі Божыя! Выканальнікі ягонай волі! Першыя правадыры царквы на зямлі!</div>
<div class="s5">—&nbsp;Дзіўна…</div>
<div class="s5">—&nbsp;Імем Хрыста клянуся.</div>
<div class="s5">Сотнік выцягнуўся:</div>
<div class="s5">—&nbsp;Слухаюся.</div>
<div class="s5">—&nbsp;Сачы. І глядзі, каб не прывабіў цябе філасофіяй і пустою спакусай.</div>
<div class="s5">Па сотнікавым твары адразу было відаць, што спакусіць яго ніякай філасофіяй немагчыма.</div>
<div class="s5">—&nbsp;Гэтыя філосафы маюць нахабства пра жыццё і смерць разважаць. А жыццё і смерць — гэта наша справа, царкоўнага суда справа, моцных справа. І гэта нам разважаць, жыццё там каму або смерць, і нікому больш…</div>
<div class="s5">Лотр абвёў вачыма бадзяг. Убачыў Роскаша, які трымаўся ўсё з той жа годнасцю, ганарліва адставіўшы нагу.</div>
<div class="s5">—&nbsp;Значыцца, так, — сказаў Лотр. — Ты, Багдан Роскаш, за шляхецкую ўпартасць тваю, зныня — апостал Фама, Тумаш няверны, іначай званы Блізнюк.</div>
<div class="s5">Чырвоны, як памідор, твар «апостала Тумаша» пачырванеў яшчэ больш:</div>
<div class="s5">—&nbsp;Мала мне гэтага па роду майму.</div>
<div class="s5">—&nbsp;Хопіць. Лявон Конаўка, рыбак.</div>
<div class="s5">—&nbsp;А! — тытунёвыя вочкі нядобра забегалі.</div>
<div class="s5">—&nbsp;Цябе з рыбакоў ледзь не першага завербавалі. Быць табе Кіфай, апосталам Пётрай.</div>
<div class="s5">Конаўка пачухаў лысіну, якая пачынала прабівацца між буйных кучараў, падступна ўсміхнуўся:</div>
<div class="s5">—&nbsp;А што. Я гэта заўсёды ведаў, што ўзвышуся. Я ж… незаконны сын караля Алеся. Кроў! Дык першым апосталам быць, гэта мне — лузанцы.</div>
<div class="s5">—&nbsp;Брат ягоны, Аўтух… Быць табе апосталам Андрэем.</div>
<div class="s5">Танклявы Андрэй сутаргава праглынуў сліну.</div>
<div class="s5">—&nbsp;Нічога, — сказаў Лотр. — Ім таксама спачатку страшна было.</div>
<div class="s5">Лотр моцна забраў у свае рукі справу, і Басяцкі яму не перашкаджаў. Высунуў ідэю, уратаваў усім шкуры — і до. Цяпер, калі Ватыкан будзе незадаволены — можна будзе казаць, што думку кінуў, а далей усё рабіў нунцый. Калі будуць хапаць, ён воленсноленс заступіцца за мніха — адной вяроўкай звязаны. А Лотрава рука шмат чаго вартая. Магутныя сваякі, сувязі, багацце.</div>
<div class="s5">Каплан унутрана ўсміхаўся.</div>
<div class="s5">—&nbsp;Сіла Гарнец, — сказаў Лотр.</div>
<div class="s5">Гарганцюа плямкнуў платаядным ротам і засоп.</div>
<div class="s5">—&nbsp;Ты Іакаў Зеведзееў, апостал Якуб.</div>
<div class="s5">—&nbsp;Хай.</div>
<div class="s5">—&nbsp;Яны таксама рыбачылі на галілейскім моры.</div>
<div class="s5">—&nbsp;Цікава, якая там рыба вадзілася? — спытаў новы апостал Якуб.</div>
<div class="s5">Пытанне засталося без адказу. Трэба было спяшацца. Лотр шукаў вачыма падобнага на дзяўчыну Ладыся.</div>
<div class="s5">—&nbsp;А брат твой па жанчынападобству, Іаан Зеведзееў, апостал Ян, евангеліст Ян.</div>
<div class="s5">Мудрагелістыя вочы Ладысевы пашырыліся.</div>
<div class="s5">—&nbsp;Прыемна мне. Але пацерам-то мяне вывучылі, а іншаму ні-ні. І нікога не паспелі за тыя часы. Іншыя пачалі першыя літары, а я тут прапаведваць пачаў. То я нават не ведаю, як «а» выглядае. Ані ў глове гэта ў мяне, ані…</div>
<div class="s5">Лотр усміхнуўся:</div>
<div class="s5">—&nbsp;Яны, рыбары гэтыя, думаеш, дужа пісьменныя былі?</div>
<div class="s5">—&nbsp;То няхай, — закаціліся юродскія вочы.</div>
<div class="s5">—&nbsp;Значыцца, вы — Зеведзеевы, — з няўлоўнай іроніяй сказаў Басяцкі.</div>
<div class="s5">Раввуні ўздзеў вочы ўгору.</div>
<div class="s5">—&nbsp;Ваанергес, — па-старагебрайску сказаў ён. — Божжа мой!</div>
<div class="s5">—&nbsp;Праўда твая, — сказаў Басяцкі. — Дужа яны гучна. «Сыны громавы».</div>
<div class="s5">Лявон Конаўка — Пятро — падступна засмяяўся:</div>
<div class="s5">—&nbsp;А што? Хто ўжо што, а я гэта ведаю. З імі ў адным будане начаваць немагчыма — такія ўдоды.</div>
<div class="s5">—&nbsp;Хопіць, — перарваў яго Лотр. — Акіла Кіёвы.</div>
<div class="s5">Целяпень скалануў іржавымі валасамі, дабрадушна ўсміхнуўся: зразумеў — на вогнішча не пацягнуць.</div>
<div class="s5">—&nbsp;Гэна… я.</div>
<div class="s5">—&nbsp;Ты з гэтага дня — Філіп з Віфсаіды. Апостал Піліп.</div>
<div class="s5">З цяжкасцю захадзілі вялікія надброўныя дугі.</div>
<div class="s5">—&nbsp;Запомніш?</div>
<div class="s5">—&nbsp;Павучу пару дзён — запомню. Я здольны.</div>
<div class="s5">—&nbsp;Ты, Данель Кадушкевіч, быў мытар — быць табе, па схожасці працы, евангелістам Матфеем. Апосталам Мацеем.</div>
<div class="s5">Сварлівыя, фанатычныя вочы змежыліся.</div>
<div class="s5">—&nbsp;Ты, ліцадзей Мірон Жарнакрут, зныня Варфаламей.</div>
<div class="s5">—&nbsp;Хто? — зарыпеў Мірон.</div>
<div class="s5">—&nbsp;Апостал Баўтрамей, — растлумачыў Лотр. — За бяздарнасць тваю. Той таксама ў самога Хрыста вучыўся, а потым, у «Дзеяннях», яго і не нагадваюць.</div>
<div class="s5">Лотр разглядаў бурсацкую морду наступнага.</div>
<div class="s5">—&nbsp;А ты, Якуб Шалфейчык, апостал Якуб. Іакаў Алфееў меншы.</div>
<div class="s5">—&nbsp;Які я тут меншы. Я тут вышэй за ўсіх. Максімус.</div>
<div class="s5">І пакрыўджана змоўк.</div>
<div class="s5">Бурмістр Юстын глядзеў на фокусніка. Правільна-круглая галава, ускінутая ў несамавітым гонары. Верхняя губа надзьмутая.</div>
<div class="s5">—&nbsp;Гэтаму, Яну Катку, — устаў бурмістр, — па самахвальству ягонаму, трэба Ляввея даць.</div>
<div class="s5">—&nbsp;Праўда што, — сказаў Балвановіч. — Ляввей, празваны Фадзеем. Апостал Тадэй. А паколькі ў евангеллях розначытанні — хто ў лес, хто па дровы, то ён жа Іуда Іакаваў, ён жа Нафанаіл. Бач, імён колькі!</div>
<div class="s5">—&nbsp;Дзякуй, — сказаў Каток. — Я амаль задаволены.</div>
<div class="s5">Міхал Іліяш глядзеў на Лотра чорнымі хітрушчымі вачыма. Усміхаўся.</div>
<div class="s5">—&nbsp;Ты, Міхал Іліяш, з гэтага часу Сымон Кананіт, па мянушцы Зілот. Таму што «няма ў ім хітрасці».</div>
<div class="s5">Навісла маўчанне. Раввуні глядзеў у Лотравы вочы. Кардынал скрывіў усмешкаю рот:</div>
<div class="s5">—&nbsp;Ну, а табе, Раввуні, і Бог загадаў быць Іудай з Карыёт.</div>
<div class="s5">—&nbsp;Чаму?</div>
<div class="s5">—&nbsp;А таму, што ты тут, бадай, адзіны, хто да трыццаці лічыць можа.</div>
<div class="s5">—&nbsp;Я…</div>
<div class="s5">—&nbsp;Сумленны? Ну й добра. У ходзе працы перавыхаваешся, паверыш у свае здольнасці… пан апостал Іуда.</div>
<div class="s5">Іудзей уздыхнуў:</div>
<div class="s5">—&nbsp;Ну што… Ну, дзякуй і на тым… Не я адзін… І не ў першы раз я за гэтага басяка адказваю.</div>
<div class="s5">Лотр устаў, і за ім узняліся ўсе.</div>
<div class="s5">—&nbsp;Усім, хто яшчэ звязаны за дрэнны звычай даваць волю рукам, усім гэтым, хто добра біўся, развяжыце рукі. І хадзем да брамы. — Адшукаў вачыма Карнілу:</div>
<div class="s5">—&nbsp;Ідзіце наперад. Пастарайцеся ўпарадкаваць энтузіязм, сотнік.</div>
<div class="s5">Суддзі адкінулі свае капюшоны, скінулі чорныя мантыі. Варта зняла са сцен паходні.</div>
<div class="s5">У іхнім трапяткім святле шэсце пацягнулася да дзвярэй.</div>
</div>
<div class="chapter">
<h1 class="s1">РАЗДЗЕЛ ХІ «…І ПАДУЦЬ ПЕРАД ІМ НАРОДЫ»</h1>
<div class="s5">Лёг перад Змеем, гледзячы ў прах, і паставіў ягоную нагу сабе на патыліцу, а сэрца маё калацілася, як рыба на пяску.</div>
<div class="s5"><i class="s4">Егіпецкае паданне</i></div>
<p style="margin:0pt;">&nbsp;</p>
<div class="s5">…абурыўся духам пры выглядзе гэтага горада, поўнага ідалаў.</div>
<div class="s5"><i class="s4">Дзеянні, гл. 17, ст. 16</i></div>
<p style="margin:0pt;">&nbsp;</p>
<div class="s5">Прарок Іллюк прымазаўся да нападаючых позна — можа, п'яны быў і толькі што праспаўся. Цяпер ён стаяў і крычаў на ўвесь стары горад:</div>
<div class="s5">—&nbsp;Біце! Вызваляйце! Як Хрыстос прыйшоў на нейкі там год праўлення Тыверыя, так і на гэты раз — на нейкі там год праўлення Жыкгімонта зноў ён прыйшоў.</div>
<div class="s5">Нячэсаная кучма калацілася. Звярыныя шкуры здаваліся ў агні запёклай крывёй, а голыя страшныя мускулы рук былі нібы з медзі.</div>
<div class="s5">—&nbsp;Прадказаў вам прыход ягоны — я — Ілія!… Старайцеся, хлопцы. Бог вялікі глядзіць на вас… Вызваляйце — аддасць ён вам багатыя дамы на рабунак!</div>
<div class="s5">Два чалавекі ў чорным сукне пераглянуліся. Стаялі яны наводдаль, каб тыя, хто біў бервяном у браму, не зачапілі.</div>
<div class="s5">—&nbsp;Прарока гэтага даўно трэба ўзяць. Адразу, як толькі прарвуцца, хапаем яго і валачом.</div>
<div class="s5">—&nbsp;Кінь, — сказаў другі. — Каму ты яго павалачэш? Гаспадарам нашым? З іх вось-вось галовы палятуць.</div>
<div class="s5">—&nbsp;Кепска ты іх ведаеш. Усё скончыцца мірам.</div>
<div class="s5">—&nbsp;Брэшаш!</div>
<div class="s5">—&nbsp;Убачыш.</div>
<div class="s5">Вароты бурыліся ўжо вялізнымі кавалкамі. Іскры цягнула, бы ў трубу. Ляск мячоў за імі скончыўся, а замест яго ўзніклі аднекуль анёльскія ціхія спевы. Нібы з неба. Дзіўнае нешта адбывалася ў замку. Таму, відаць, біцца і кінулі.</div>
<div class="s5">Апошні ўдар бервяна разваліў браму. Веерам, кілімам ляглі на зямлю жарыны. Топчучы вуголлі, натоўп уварваўся ў замак.</div>
<div class="s5">—&nbsp;На злом! — раўлі галасы. — Хрыста! Хрыста забіваюць!</div>
<div class="s5">Гурма валіла валам. І раптам спынілася. Анёльскія спевы ўзнесліся ўгору.</div>
<div class="s5">З вялікім здзіўленнем сачыў народ, як рухалася ім насустрач разубранае шэсце з крыжамі і як ішлі перад ім трынаццаць чалавек, апранутыя ў радно.</div>
<div class="s5">Людзі стаялі моўчкі. Завязваўся світанак, і ў ягоным няпэўным святле цьмяна ззяла золата рыз і адзіная залатая пляма ў гурме тых, што нападалі: залатыя вышэй кісцяў рукі Ціхона Вуса.</div>
<div class="s5">І, нягледзячы на тое, што святлела, некаторым у натоўпе рамеснікаў здалося, што наступае ноч. Зноў наступае. Таму што невялікі хрэсны ход падыходзіў, а з усіх нібы вынялі душу.</div>
<div class="s5">І Вус, і Зянон, і Турай з сынам, і разьбяр, і каваль, і яшчэ некаторыя разумелі, што гэтых, залатых, трэба няшчадна да апошняга біць. Але біць іх было нельга. Паперадзе, перад шэсцем, ішлі трынаццаць, апранутыя горш за апошняга мешчаніна, але ўсё ж так, як усе. Яны былі шчытом, які нельга было патрушчыць.</div>
<div class="s5">—&nbsp;Лёгка ж яны абышліся, — ціха сказаў Кляонік.</div>
<div class="s5">—&nbsp;А табе што? — агрызнуўся нехта. — Ты ж Хрыста патрабаваў — вось ён.</div>
<div class="s5">—&nbsp;Дурань, — сказаў Кляонік. — Я праўды патрабаваў.</div>
<div class="s5">—&nbsp;Ну і трымай.</div>
<div class="s5">Лотр уздзеў рукі.</div>
<div class="s5">—&nbsp;Людзі славутага горада! — узгласіў ён. — Мы з пострахам праверылі ўсё, што магчыма, і ўпэўніліся, наколькі можа ўпэўніцца слабым сваім розумам чалавек, у тым, што яны кажуць праўду.</div>
<div class="s5">Натоўп забурчэў. Усе радаваліся, што адолелі. Але адначасова было неяк ніякава на душы. Таму што разлічвалі на другі канчатак і ўсе чыста настроіліся на яго, а цяпер было так, нібы сабраўся ехаць, а тут выявілася, што ў гэтым няма патрэбы.</div>
<div class="s5">—&nbsp;Што ж крычыцё вы? Ныня і мы разам з вамі ўдзячна ўсклікнем: Хрыстос прыйшоў у Гародню!</div>
<div class="s5">Ён зрабіў вялікасны і пагрозны жэст:</div>
<div class="s5">—&nbsp;Занад доўга чыніліся распусты. Вось градзе Езус узвысіць царкву і ўратаваць свет.</div>
<div class="s5">Радасны галас пакрыў ягоныя словы. Натоўп выбухнуў крыкамі шчасця і захаплення.</div>
</div>
<div class="chapter">
<h1 class="s1">РАЗДЗЕЛ ХІІ ЦУДЫ ПЕРШАГА ДНЯ</h1>
<div class="s5">Я — хлеб жывы, што сышоў з нябёс.</div>
<div class="s5"><i class="s4">Іаан, гл.6, ст.51</i></div>
<p style="margin:0pt;">&nbsp;</p>
<div class="s5">СЛОВА АД ЛЕТАПІСЦА</div>
<div class="s5"><i class="s4">«…І вось нібы вочы тагды адняло ва ўсіх. Добра бы ў людства цёмнага, дбаннем айцоў царквы не прасветленага яшчэ.</i></div>
<div class="s5"><i class="s4">Розум узяў Нячысты і ў мяшчан багатых, і ў гандляроў, і людзей са свентай службы — аж да нунцыя, і ў генеральнага камісарыя, і — жах сказаць — у літасцівага кроля нашага, і ў князя Маскоўскага, дысідэнта. І нават у тых, што вышэй за іх*.</i></div>
<div class="s5">* Закрэслена. Дапісана на палях заўвага: «Хто ж гэта вышэй за іх? Калі Бог — гэта пахне ерассю. І прытым, што гэта за звычай — казаць на святую Троіцу «яны» і звяртацца да яе на «вы». А калі гэта пра папу і мітрапаліта, то гэта палітычнае злачынства, ад чаго ратуй цябе Божа больш, чым ад багахульства».</div>
<div class="s5"><i class="s4">Якімі чарамі дабіліся гэтага шалберы тыя — ведае Бог. Але дзіўна, чаму ўсе як аслеплі і чаму тая слепасць ад чарадзейства брыдкага так хутка мінула пасля, калі пачалі іх законна гнаці за блуд іхні, за тое, што хлеб знаходзілі, дзе яго не было, і ворагаў моцных, з малым людзем супраць іх выправіўшыся, грамілі — а пэўна ж сілаю Сатаны».</i></div>
<div class="s5">СЛОВА АД ДРУГОГА ЛЕТАПІСЦА</div>
<p style="margin:0pt;">&nbsp;</p>
<div class="s5"><i class="s4">«Той злодзей Пятра-рыбака — а хто кажа, мешчаніна — і іншых сабе падобных дванаццаць вэдлуг лічбы апостальскія выбраў, а сам ся Хрыстом назваў і падмануў тым святую маці нашу царкву. Бо княжаці царквы простыя былі, як галубы, і чыстыя сэрцам, як дзеці, якіх ёсць царства нябеснае. І тыя княжаці аб простым людзе паспалітым думалі і меркавалі, што Пан Бог, ся з'явіўшы, палёгку і радасць велькую таму люду зробіць.</i></div>
<div class="s5"><i class="s4">О, велькі быў пасля гнеў іхні за падманутую зладзеямі тымі веру! Бо адкрыў ім із верхнасць госпад вочы і загадаў мячом караці тых махляроў за ерэтычныя вымыслы іхнія і ерась тую агнём выпальваці, а зладзеяў тых нішчыць.</i></div>
<div class="s5"><i class="s4">А покуль злыдні тыя ў Гародні кілка дзён замешкаўшы, як бы апантаныя ад д'ябла ўчынялі і жыўнасць стараннем сабе і людзям здабывалі, бо сваёй кухні не мелі. І той Хрыстос тады там, як бы шалёны па гасподах і рынках бегаючы і па крамах, хлеб людзям хапаў і мяса з гарнцаў і міс шарпаў і на свае таварышы мятаў, а яны іх, хапаючы, і елі. І была там на той час вялікая вялікасць людзей».</i></div>
<div class="s5">СЛОВА АД ДВУХ СВЕДКАЎ</div>
<p style="margin:0pt;">&nbsp;</p>
<div class="s5"><i class="s4">«І зноў брахня. І абрыдзела ўжо нам, людзям, што з ім хадзілі, чытаць гэта і слухаць гэта. Але ж хто ачысціць праўду ад калу* і возграў**, калі не мы? Хто застаўся жывы? Гэтыя два, што вышэй, яны яшчэ хоць трохі, паловай слова, праўду кажуць. Знаходзілі і хлеб. Білі і ворагаў. Здабывалі і мяса, і рыбу, і жыўнасць людзям. І была там сапраўды «вялікая вялікасць людзей».</i></div>
<div class="s5">* Праўлена: «ад крывадушнасці і неаб'ектыўнасці».</div>
<div class="s5">** Сопляў.</div>
<div class="s5"><i class="s4">Але ў іншым — хлусня. Самі бачылі, як мы, гаротныя, тую царкву і начальства тое «абдурылі». Пад пагрозай</i><i class="s4">прэнга і вогнішча. Самі зведаеце, як гэтая іхняя «слепасць» прайшла, ледзь ён руку на золата царкоўнае падняў. І што тады зрабілі тыя, «простыя, як галубы» — зведаеце вы таксама.</i></div>
<div class="s5"><i class="s4">Але Варлаам і летапісцы з Буйнічаў менш хлусяць. Вы Марціна Бельскага паслухайце. Ён Братчыка Якубам Мелшцінскім заве, шляхцюком каронным. У той час, як не ведаем мы, ці быў ён нават мірскім шкаляром. Дзіўны занадта быў для шкаляра. Ці разумны дужа, ці з месяца ўпаў — проста розуму не дабярэш.</i></div>
<div class="s5"><i class="s4">А было так.</i></div>
<div class="s5"><i class="s4">…Кінуліся да нас людзі. Тысячы многія. Падхапілі на рукі, узнялі, панеслі. А за намі панеслі тых самых князёў царквы. Д'ябал ведае, адкуль з'явіліся ў руках, угору ўздзетых, паходні, стужкі каляровыя, кветкі. Агонь скача. А мы, шчаслівыя, смяёмся: скону пазбеглі, бедныя.</i></div>
<div class="s5"><i class="s4">Каб ведалі, колькі нам з тым апостальствам пакутаваць яшчэ — плакалі б, як іудзеі на рэках вавілонскіх, а і замест таго, каб ліры на вербы вешаць, ім падобна, самі б на тых вербах павесіліся.</i></div>
<div class="s5"><i class="s4">Натоўп скача, раве, лікуе: Хрыстос у Гародню прыйшоў. А мы ўжо на Старым рынку зразумелі, у якую саладуху ўквэкаліся. Там нейкі чалавек — слабы, відаць, вераю — цэлы воз мышаловак прывёз.</i></div>
<div class="s5"><i class="s4">—&nbsp;Мышалоўкі! — крычыць. — Дзівосныя мышалоўкі!</i></div>
<div class="s5"><i class="s4">І тут народ удрузг і ўшчэнт разбіў той воз і разнёс, а мышалоўкі стаў таптаць нагамі: нашто нам мышалоўкі, маўляў, калі ў нас вы ёсць. Тут мы і спалохаліся.</i></div>
<div class="s5"><i class="s4">—&nbsp;Цу-да! Цу-да! Цу-да! — крычаць.</i></div>
<div class="s5"><i class="s4">І воплескі…</i></div>
<div class="s5"><i class="s4">Братчык быў разгубіўся, але потым паляпаў свайго «каня», нейкага мужыка Зянона, каб той спыніўся, пад'ехаў да Багдана Роскаша, а цяперака Фамы Нявернага, дый шапянуў яму нешта. Фама галавою затрос.</i></div>
<div class="s5"><i class="s4">—&nbsp;Тпру, — сказаў Хрыстос. — Добра, людзі! Зробім усё. Будзе вам цуд.</i></div>
<div class="s5"><i class="s4">Закасаў рукавы:</i></div>
<div class="s5"><i class="s4">—&nbsp;Прынясіце нам ад дамоў сваіх сотню мышэй.</i></div>
<div class="s5"><i class="s4">—&nbsp;Але, — пацвердзіў Каток — Тадэй, дый вымае з-за пазухі мыш.</i></div>
<div class="s5"><i class="s4">Натоўп узвыў. Пабеглі за мышамі.</i></div>
<div class="s5"><i class="s4">…І вось сядзім мы ўсе ў нейкай пуні за мноствам клетак. Тумаш дастае з клетак мышэй, а мы іх дзёгцем мажам. І ўсё гэта здорава нагадвае фабрычны канвеер*. Правільна гэта Братчык прыдумаў, а Фама — Тумаш пацвердзіў. Мыш — ён дзёгця не любіць. Пусціш такога — ён іншых перапэцкае, тыя — іншых. Мышы палову жыцця мыюцца, а дзёгаць языком не адмыеш. Пачнуць яны кідацца, у другія дамы бегчы, у свае і там пэцкаць. Пачнецца страшэнная бойка. І сама позняе праз дзень усе мышы з горада выйдуць.</i></div>
<div class="s5">* Зноў жа невядома, адкуль людзі ХVІ стагоддзя ведалі пра фабрыкі, канвееры і вынаходніцтвы Форда. Можа, было гэта ад падазронай абазнанасці Братчыка. А хутчэй за ўсё, выявіўся тут вылікі промысел Божы.</div>
<div class="s5"><i class="s4">І вось мы працуем. Дастаем — трымаем за хвост — квачом плюхаем. І Іуда тых мышэй у норы выпускае.</i></div>
<div class="s5"><i class="s4">…І выйшлі мы з пуні тае, і зноў узнялі нас на рукі, і паабяцаў Хрыстос, што заўтра мышы пойдуць з горада, бо пачуў бацька ягоны на небе маленні чалавечыя.</i></div>
<div class="s5"><i class="s4">Усё было б добра, але тут Іуда ўбачыў, як Лотр з Балвановічам глядзяць на Братчыка, нібы на сваё стварэнне. І ўсміхаюцца, быццам ацэньваючы: «А нішто», — і рукі іхнія сустракаюцца ў моцным поціску.</i></div>
<div class="s5"><i class="s4">Так непамысна тады зрабілася. Нібыта будучы лёс свой убачыў.</i></div>
<div class="s5"><i class="s4">…Потым уражанне ад абяцання мінула, і тут усе гэтыя людзі са змарнелымі тварамі, бледныя кабеты, жабракі ў лахманах, дзеці няшчасныя — усё гэтае беднае мора адчула, што галоднае яно, што рызыкавала жыццём за гэтага чалавека і мае цяпер права прасіць аб найвялікшым дзіве, якое магчыма на зямлі, аб кавалку хлеба. І пачалося маленне аб другім дзіве:</i></div>
<div class="s5"><i class="s4">—&nbsp;Хле-ба! Хле-ба! Хле-ба!</i></div>
<div class="s5"><i class="s4">Рукі цягнуць. І тут разгубіліся ўжо не толькі мы. Разгубіліся і «простыя галубы», князі царквы.</i></div>
<div class="s5"><i class="s4">Шчасце вялікае, што некаторыя пачулі маленне людское, падумалі, што вось сапраўды дасць хлеба і тым гандаль падарве, дый ад аднае тае думкі трохі пашалелі. Глядзім — праштурхаліся праз натоўп ад сваіх крам два чалавекі. Адзін худы, рыжы і вэнджанай рыбаю пахне. Другі — нібы з боханаў хлебных збіты. І апошні са з'едлівасцю такою Хрысту кажа:</i></div>
<div class="s5"><i class="s4">—&nbsp;Але. Хлебчыку. Ствары ім цуд.</i></div>
<div class="s5"><i class="s4">А другі з такой фарысейскаю мордаю пытае:</i></div>
<div class="s5"><i class="s4">—&nbsp;Што ж не нагадуеш іх хлебам і рыбай?</i></div>
<div class="s5"><i class="s4">Братчык маўчыць.</i></div>
<div class="s5"><i class="s4">—&nbsp;Ці не можаш, і гандлярам трэба рабіць гэта? — пытае хлебнік.</i></div>
<div class="s5"><i class="s4">І тут свежанькі наш Хрыстос нібыта зразумеў нешта. Паглядзеў на гандляроў. На крамы. На цэхавыя знакі над іхнімі дзвярыма.</i></div>
<div class="s5"><i class="s4">—&nbsp;Гэта вашы склады?</i></div>
<div class="s5"><i class="s4">—&nbsp;Н-ну, нашы.</i></div>
<div class="s5"><i class="s4">—&nbsp;То прасцей, відаць, было б, каб гэта вы людзей нагадавалі.</i></div>
<div class="s5"><i class="s4">—&nbsp;У нас нямашака, — кажа хлебнік. — Евангеллем святым клянуся.</i></div>
<div class="s5"><i class="s4">—&nbsp;Ды яны ў нас пустыя, хоць ты сабак ганяй.</i></div>
<div class="s5"><i class="s4">—&nbsp;Добра, — кажа Братчык. — Што ў вас ёсць, людзі?</i></div>
<div class="s5"><i class="s4">Пашукалі ў натоўпе. Урэшце кажуць:</i></div>
<div class="s5"><i class="s4">—&nbsp;У нас тут толькі пяць хлябоў і дзве рыбіны.</i></div>
<div class="s5"><i class="s4">—&nbsp;Вось і добра, — усміхаецца шкаляр. — Вось мы іх зараз і парэжам. А каб не бачылі вы на свае вочы Божага дзіва, мы зробім так. Ты, Тумаш, вазьмі трохі апосталаў і дзве рыбіны, ды ідзіце ў тыя дзверы (вось я іх бласлаўляю). А я з шасцю хлеб вазьму ды пайду сюды… А вы, людзі, ставайце ў хвост, не штурхайцеся, без чаргі не лезьце, хопіць на ўсіх. А хлеб і рыбу падаем праз акенца.</i></div>
<div class="s5"><i class="s4">Хлебнік з рыбнікам кінуліся былі да яго. Той голас узвысіў так, што глядзець на яго страшна стала.</i></div>
<div class="s5"><i class="s4">—&nbsp;Чаго вам? Людзі, вы ўсе чулі! Гэтыя евангеллем кляліся, што ў іх там пуста. То чаго шкодзіць вам свой хлеб атрымаць?</i></div>
<div class="s5"><i class="s4">Толькі мы і чулі, як шыпеў хлебнік ля сваіх дзвярэй.</i></div>
<div class="s5"><i class="s4">—&nbsp;Нельга сюды. Канкурыруеш, пан Езус.</i></div>
<div class="s5"><i class="s4">Натоўп насунуўся бліжэй. І тут залямантаваў ля сваёй крамы рыбнік:</i></div>
<div class="s5"><i class="s4">—&nbsp;Па жаданні веруючых цуду не будзе!</i></div>
<div class="s5"><i class="s4">Але іх адцерлі ўжо. Хрыстос твар свой амаль да самых вачэй рыбнікавых прысунуў:</i></div>
<div class="s5"><i class="s4">—&nbsp;Ану, ляці адсюль!</i></div>
<div class="s5"><i class="s4">Той не хоча.</i></div>
<div class="s5"><i class="s4">—&nbsp;У вас жа там нічога няма? — зноў спытаў Хрыстос.</i></div>
<div class="s5"><i class="s4">—&nbsp;Н-ну.</i></div>
<div class="s5"><i class="s4">—&nbsp;Тады ізыдзіце…</i></div>
<div class="s5"><i class="s4">І пацяклі натоўпы. Дзве вялізныя змяі чалавечыя. А мы падавалі і падавалі праз акенцы хлябы, вэнджаную і салоную рыбу, мяхі з сухарамі і збожжам.</i></div>
<div class="s5"><i class="s4">Пазней сказалі нам, што хлебнік з рыбнікам спалохаліся, што разарве іх галодны натоўп, але да самага канца глядзелі, як гэта можна з пустых складаў дзвюма рыбамі і пяццю хлябамі нагадаваць увесь горад. Надта гэта ім цікава было.</i></div>
<div class="s5"><i class="s4">І нібыта хлебнік сказаў:</i></div>
<div class="s5"><i class="s4">—&nbsp;Гадавец! А яшчэ Хрыстос. Ці Хрыстос бы так зрабіў?</i></div>
<div class="s5"><i class="s4">А рыбнік нібы адказаў яму:</i></div>
<div class="s5"><i class="s4">—&nbsp;А я здзіўляўся яшчэ ў царкве, якія гэта дурні крычалі: «Распні яго!» Дур-рань стары!</i></div>
<div class="s5"><i class="s4">І нагадавалі мы тымі хлябамі і рыбінамі ўвесь горад, і ў запас людзям далі, і самі наеліся так, што лоб і жывот былі аднолькавай цвёрдасці. Ды яшчэ і засталося дванаццаць кашоў аб'едкаў.Адно насцерагала. З моманту гэтага большасць «апосталаў» адчула смак у салодкім жыцці і страціла адвечную пільнасць валацуг. Яшчэ б, то кралі, а тут самі нясуць табе. І нікуды не трэба ўцякаць, і тут добра, а катавальня — гэта нешта далёкае. Лявон — Пятро нават блюзнерыў, гладзіў сябе па пузе і ўздыхаў: «Царства Божае ўнутр мяне ёсць». А як Братчык сказаў яму, што не скончыцца гэта дабром, ён яму кінуў: «Уцякаць не ўздумай. Выдадзім. Тут грошай — рэкі». І як ні казаў Іуда, што разумны чалавек даўно б падумаў, як адсюль навастрыць лыжы, — ніхто пра гэта сур'ёзна не думаў, бо рэдкая гэта з'ява на зямлі — розум.</i></div>
<div class="s5"><i class="s4">Што ж датычыцца мышэй, дык яны сапраўды пайшлі з горада. Моўчкі стаяў натоўп. У адчыненую браму ветрам несла смецце і пыл. І вось з'явіўся ар'ергард* мышынага войска.</i></div>
<div class="s5">* Відаць, трэба: авангард (рэд).</div>
<div class="s5"><i class="s4">А потым пайшло і пайшло. Перапэцканая, трывожна-маўклівая рака.</i></div>
<div class="s5"><i class="s4">Ішло войска. Запаланяла браму, плыло, рухалася. У нейкі свой апошні паход…»</i></div>
</div>
<div class="chapter">
<h1 class="s1">РАЗДЗЕЛ ХІІІ ВЯЛІКАЯ БЛУДНІЦА</h1>
<div class="s5">І цары зямныя любадзейнічалі з ёю, і купцы зямныя ўзбагацелі ад вялікай раскошы яе… выйдзі ад яе, народ мой, каб не ўдзельнічаць вам у грахах яе і не зазнаць язваў яе… Колькі славілася яна і раскашавала, столькі аддайце ёй у адплату пакут і горкіх нягодаў.</div>
<div class="s5"><i class="s4">Апакаліпсіс, гл. 18, ст. 3, 4, 7</i></div>
<div class="s5">Поп быў не дурань выпіць — анягож.</div>
<div class="s5"><i class="s4">Чосэр, «Кентэрберыйскія апавяданні»</i></div>
<p style="margin:0pt;">&nbsp;</p>
<div class="s5">У невялічкім пакоі новага дома на Старым рынку сядзелі тры чалавекі. Сядзелі і маўчалі. І маўчанне тое цягнулася, відаць, вельмі даўно, бо відавочна гняло іх.</div>
<div class="s5">Гэта быў дзіўны пакой, не падобны на ўсе іншыя багатыя пакоі Гародні, скляпенчатыя, з маленькімі акенцамі. Тут вокны былі шырокія і вялікія, забраныя кутымі танюткімі кратамі. Ніхто і не падумаў бы, што гэтыя краты ад злодзея або віжа, так яны нагадвалі карункі або сплеценыя кветкі.</div>
<div class="s5">Столькі ранняга цёплага сонца лілося ў вокны, што ўвесь пакой аж плаваў у святле.</div>
<div class="s5">Безліч кніг на паліцах, стале, у разьблёных скрынях і проста на падлозе; чучалы жывёл і вясёлкавых птушак, скураныя папкі з гербарыямі, дзве дубовыя шафы з мінераламі, кавалачкамі дрэва і тарпы. За адчыненымі дзвярыма ў суседні пакой цьмяна свяцілася зорная сфера, блішчэлі шклянымі бакамі колбы і пузатыя бутэлі, грувасціліся ціглі, стаяў перагонны куб.</div>
<div class="s5">Адзін з трох быў ужо вядомы нам разьбяр багоў Кляонік. Побач з ім сядзеў у крэсле румяны чалавек у белым францысканскім плашчы. Ачышчаў ад паціны старую бронзавую статуэтку велічынёю ў палову мезенца і раз-пораз разглядаў яе ў павелічальнае шкло. Вочы ў чалавека былі цёмныя і мяккія. Гэта быў былы прыёр* маленькага францысканскага кляштара брат Альбін з Арэхвы, а ў ранейшым жыцці Альбін-Рагвал-Алёйза Крыштофіч з Дубатыння. Былы нобіль, былы прыёр — ён быў цяпер ерэтык, пакінуты пад моцным падазрэннем. Ад усіх яго імёнаў засталіся ў ягоным распараджэнні дзве мянушкі: Геамант** і Пожаг. Абедзве распусціла царква.</div>
<div class="s5"><i class="s4">* Настаяцель.</i></div>
<div class="s5"><i class="s4">** Чалавек, які варожыць па фігурах на зямлі або пяску.</i></div>
<div class="s5">Паходжанне першай мянушкі больш-менш яснае. Другую трэба растлумачыць. Францысканец гэты даўно займаўся навукай, праслаўляў вопыт, важдаўся з чарнакніжнікамі, а значыцца, і з нячыстай сілай, чытаў не адных хрысціян і дакаціўся да таго, што стаў адмаўляць самога Арыстоцеля, тройцу, непарочнае зачацце і тое, што Хрыстос выкупіў смерцю сваёй першародны грэх. Святая служба даўно сачыла за ім, але да часу яму ўдавалася пазбегнуць яе кіпцюроў.</div>
<div class="s5">Схапілі яго ў часе ягонай паездкі ў Рым па даносу сябра. Галоўным пунктам абвінавачвання было тое, што ерэтык Альбін Крыштофіч, брат Альбін, падзяляў погляды Арыстарха Афінскага і горача прапагандаваў іх*. Але паколькі гаварыў ён аб гэтым у краіне, адкуль немагчыма было прывезці сведкаў; паколькі ў Рыме сведкам ягонай гнюснай ерасі быў толькі адзін чалавек — даносчык; паколькі святая царква ў тыя змрочныя часы лічыла, што даносу аднаго чалавека верыць нельга, — Крыштофіча аддалі на катаванне і паступова спускалі з прэнга на востры пожаг. Ён вісеў на руках сорак гадзін і не прызнаваўся ні ў чым, і, значыцца, даносчык не меў рацыі. Яго знялі і тыдзень паілі адным малаком. Калі ён у першы раз адчуў позыў — яму здалося, што зноў уваходзіць у ягонае цела востры кол. Ён страціў прытомнасць.</div>
<div class="s5">* Арыстарх Афінскі (канец ІV — першая палова ІІІ ст. да н.э.) вучыў, што зямля рухаецца вакол Сонца.</div>
<div class="s5">Лекар-магаметанін вылечыў яго. Пасля Крыштофіча адпусцілі. Цяпер першы данос мог зноў павесіць яго на прэнг. Але да Рыма было далёка, і гэты чалавек нічога не баяўся.</div>
<div class="s5">Трэці субяседнік быў юнак, амаль хлопчык, апрануты, бадай, залішне франтавата, дарма што сядзеў у сваім доме.</div>
<div class="s5">Гэтага перш за ўсё можна было заўважыць нават у самым вялікім натоўпе. Твар з румянымі ўсмешлівымі вуснамі і вялізнымі цёмна-сінімі вачыма быў гожы той рэдкаснай прыгажосцю, ад сузірання якой адразу прыходзяць у галаву думкі аб тленнасці зямнога, аб тым, што цябе вось чакае пекла, а гэтага стройнага, як трысцінка, юнака жыўцом возьмуць на неба.</div>
<div class="s5">І, аднак, калі верыць рупліўцам аб веры, менавіта гэтае дзіця ўжо зараз не чакала неба. І, аднак, гэта менавіта яму праз некалькі год пагражалі пеклам і вечнымі пакутамі шматлікія прапаведнікі Італіі, ледзь не ўсе папы Беларусі, Польшчы і Жмойскай зямлі, і, вядома ж, уся Святая служба.</div>
<div class="s5">Юнака звалі Кашпар Бекеш. І калі нехта і стварыў у той час славу Гродзенскай зямлі, то гэта ён і Крыштофіч, ерэтыкі, асуджаныя членамі Святога трыбунала, — імёны ж гэтых членаў ты вясі, Божа, а не людзі, нават самыя вучоныя.</div>
<div class="s5">Бекеш трымаў на каленях познюю копію адной з Сафоклавых трагедый, чытаў яе сам сабе і па чарзе падціскаў пальцы. Пасля нешта запісваў у сшытак, што ляжаў на нізенькім століку.</div>
<div class="s5">Копія была сапсутая шматлікімі перапіскамі, часам у ёй не было аніякага складу, і вось ён правіў, аднаўляў яе, лічачы склады і раздумваючы над некаторымі словамі, якія недасведчаныя пісцы даўно ператварылі ў абракадабру.</div>
<div class="s5">Аблічча было сур'ёзнае, трошкі рэзкае ў выліцах (мабыць, ад продка венгерца); тонкая рука часам адкідала з ілба сонечна-залацістыя валасы.</div>
<div class="s5">Людзі маўчалі, але нешта прыгнятала іх, перашкаджала працаваць.</div>
<div class="s5">Можа, нялюдскі шум і крыкі з вуліцы.</div>
<div class="s5">—&nbsp;Зачыніў бы акно, Кляонік, — сказаў брат Альбін. — Гэтыя жывёлы вытрасуць з Кашпара ўвесь рытм, а з мяне — усе астаткі маёй думкі.</div>
<div class="s5">—&nbsp;Я сёння ўначы таксама ўвязаўся ў гэтую справу, — сказаў разьбяр. — І шкадую аб гэтым.</div>
<div class="s5">—&nbsp;Нашто шкадаваць? Пакрычалі, папалохалі. Але няўжо ты верыш у яго?</div>
<div class="s5">—&nbsp;Я? Кім ты мяне лічыш? Я так і сказаў: «Шкада, людзі…»</div>
<div class="s5">—&nbsp;Правільна, — адарваўся ад рукапісу Бекеш. — Бог ёсць?</div>
<div class="s5">—&nbsp;Ёсць, — адказаў Крыштофіч, а Кляонік моўчкі схіліў галаву.</div>
<div class="s5">—&nbsp;Бог — ён ёсць, — сказаў Бекеш. — Але хто сказаў, што яго можна памацаць, схапіць, звязаць, пацягнуць у турму?</div>
<div class="s5">—&nbsp;Хрыста ж схапілі, — сказаў разьбяр.</div>
<div class="s5">—&nbsp;А я не думаю, што Хрыстос быў Бог, — усміхнуўся Кашпар. — Па-мойму, гэта быў вялікі прарок, большы за ўсіх біблейскіх. Таму яго і абагавілі. А можа, і не прарок, а так, прыхадзень аднекуль з зямлі справядлівасці, што ляжыць за цёплым морам і пра якую мы, бедныя, нічога не ведаем.</div>
<div class="s5">—&nbsp;Н-ну, — недаверліва сказаў Крыштофіч. — Чаму ж не сказаўся?</div>
<div class="s5">—&nbsp;А што б ён растлумачыў цёмнаму таму люду? Слова «справядлівасць»? Слова «роўнасць»? Слова «гуманізм»? Слова «праўда»? Слова «пазнанне»?… Але заўваж, ён нідзе сам не называў сябе сынам Божым, не хацеў хлусіць, хаця і не забараняў вучням «здагадвацца» аб гэтым, бо так яны лепей разумелі і так было ім лягчэй. І потым, чаму ён на крыжы крычаў: «Божа мой, чаму ты мяне пакінуў?» Ён жа сам непадзельная частка Бога. А калі дагмат аб траічнасці няверны, калі ён — частка Бога, як сын — частка бацькі, то чаму ён не клікаў бацьку, а нібыта чужога чалавека?</div>
<div class="s5">Брат Альбін пацягнуў носам:</div>
<div class="s5">—&nbsp;Слухай, Кашпар, сын мой, табе не здаецца, што тут пачынае смярдзець?</div>
<div class="s5">—&nbsp;Чым?</div>
<div class="s5">—&nbsp;Блізкім вогнішчам, сын мой.</div>
<div class="s5">—&nbsp;Сюды яны не дастануць. Тут іхняй улады — макавае зерне.</div>
<div class="s5">—&nbsp;А праз некаторы час будзе ўся ўлада. Мы занадта слабыя, каб даць па іхніх лапах. Доказ гэтаму — той шабаш за акном… Страшная рэч!</div>
<div class="s5">—&nbsp;Што ты думаеш аб ім? — спытаў Кляонік.</div>
<div class="s5">—&nbsp;Прахвост і самазванец, — абыякава сказаў Альбін.</div>
<div class="s5">—&nbsp;І я гэта ведаў. Ды толькі думаў, што мы ягоным імем тут пачысцім трохі. А выяўляецца, яны і імя прыбралі сабе, ды нас жа і ў дурні. Цяпер вылюдства гэтае, ізуверства адсюль і за сотню год не вымецеш. Чуеце?</div>
<div class="s5">Яны ўсталі і падышлі да акна. Унізе, на плошчы, дробна варушыліся галовы, раз-пораз выбухаў крык, раўлі званы. Проста перад сябрамі быў замкавы мур, і гэта да яго цягнуў рукі натоўп.</div>
<div class="s5">—&nbsp;Божа! Блаславёны будзь! Бацька ты наш!</div>
<div class="s5">Бекеш паціснуў плячыма:</div>
<div class="s5">—&nbsp;Вы іхнія морды бачылі? Гэта ж нешта неймавернае. У завулку ўначы спалохаешся. І вось нібы слепакі… Нічога не бачаць… А ясна, што прарокі з такімі не бываюць, тыя, што дасылаюцца часам на гэтую няшчасную цвердзь… Каб хаця зернейка нейкай думкі пакінуць.</div>
<div class="s5">—&nbsp;Ну, я з імі крычаць не буду, — сказаў брат Альбін. — Гэтая вера ў звышнатуральнае — гэта дурасць і невуцтва несамавітае. А гэты чалавек — ясна, што шалбер, махляр, круцель і ашуканец. І прыдумала яго тое прагнае быдла… А я ў іхнія пастулаты і догмы не веру… Не хаці ты ракаў, не мачы ты… портак.</div>
<div class="s5">Людзі пад імі плылі і плылі да недалёкай царквы. І паўсюль на іхняй дарозе стаялі манахі, са звонам патрэсваючы блюдамі.</div>
<div class="s5">Кляонік раптам заўважыў, што Бекешавы вочы нібы блішчаць.</div>
<div class="s5">—&nbsp;Беднае ты… Няшчаснае ты быдла, народ мой, — сказаў Кашпар. — За якія такія грахі?!</div>
<div class="s5">У вежным пакоі варты (дзверы з яго выходзілі на забрала замкавых муроў) ішла між тым вялізная, сапраўды «апостальская» п'янка. Большасць былых валацуг было ўжо «еле можаху». Адносна цверазейшыя былі тры чалавекі: Раввуні, Братчык і яшчэ Грынь Балвановіч, які так і прыляпіўся да новай кампаніі. Вісеў на плячы ў Хрыста:</div>
<div class="s5">—&nbsp;А братачка мой! А падумаць толькі, якога слаўнага чалавека ледзь не спалілі! А Божа ты мой найсалодшы!… Ну, дай жа ты бусю старому грэшнаму пастыру.</div>
<div class="s5">Братчык крывіў рот.</div>
<div class="s5">—&nbsp;Не глядзі ты на гэтае свінства, — расчулена сказаў Кашпару Кляонік. — Зірні, дзевак колькі… Гожыя…</div>
<div class="s5">—&nbsp;Тая? І сапраўды.</div>
<div class="s5">Непадалёку ад іх, ледзь не каля самых муроў, стаяла дзяўчына год семнаццаці. Блакітны са срэбрам «караблік» маладзіковымі рожкамі тырчаў над галавою, а з-пад яго падала да самых каленяў таўсценная залацістая каса.</div>
<div class="s5">Пухлы раток прыадкрыты, у чорных з сінявою вачах цікаўнасць, чаканне і захапленне: уся нібы цягнецца да забрала, на якім зараз нікога няма. Чакае. І ледзь з'явіцца на забрале вартавы — уздрыгваюць даўжэзныя вейкі. Відаць, што звычайна шкура на ёй гарыць, але цяпер нібы з'яўлення цудатворнай іконы чакае. На шчоках празрысты, лёгкі, з глыбіні недзе, румянец: высокія грудзі (хоць ты на іх поўную чашу стаў) абцягвае сіняя казнатка*.</div>
<div class="s5"><i class="s4">* Жаночая верхняя вопратка.</i></div>
<div class="s5">Яшчэ не зусім увайшла ў цвет, але ясна, што абяцае.</div>
<div class="s5">—&nbsp;Ах, д'ябал, — сказаў Бекеш. — Хто такая?</div>
<div class="s5">—&nbsp;Мечніка Палянкі дачка. Нічога, заможныя, статэчныя гараджане.</div>
<div class="s5">—&nbsp;Ды што мне ў гэтым. Імя як?</div>
<div class="s5">—&nbsp;Анея. Сяброўка Фаўстыны маёй.</div>
<div class="s5">—&nbsp;Ах, якая, — Бекеш нібыта забыў пра ўсё. — Ах, Божа мой, прыгажосць невыказная.</div>
<div class="s5">—&nbsp;А як бы я маладзейшы быў, то і я… — сказаў Крыштофіч.</div>
<div class="s5">—&nbsp;Дык давай, дзядзька.</div>
<div class="s5">—&nbsp;Не, брат, не тыя ўжо ў каня зубы. Тут, брат, жаніся. А яна мяне макам напоіць ды з-пад бока — на пасядушкі да хлопцаў. Я, пры маіх гадах, усё больш унь да такіх…</div>
<div class="s5">—&nbsp;А што, — сказаў Кляонік. — А і нішто.</div>
<div class="s5">Да брамы ў гэты момант прадзіраліся праз натоўп два чалавекі. Жанчына на муле, укрытым сеццю з залатых ніцяў, і за ёю, на вараным жарабцы, кардынал Лотр.</div>
<div class="s5">—&nbsp;Смертаносная прыгажосць, — сказаў Кляонік. — Я з яе Магдаліну рэзаў бы.</div>
<div class="s5">—&nbsp;Марына Крывіц, — кінуў Бекеш. — Людзі кажуць: самадайка. А мне здаецца, не можа быць хлуслівай гэткая прыгажосць. Можа, і дрэнь баба, але жыццё ж якое?! І ўсё адно не веру, што дрэнь.</div>
<div class="s5">—&nbsp;Ты, бацька Альбін, не занадта зіркай, — сказаў разьбяр. — Лотр за грэх з ёю на браме павесіць. І потым — гэта ж смяротны грэх, ты ж манах, хаця і кепскі.</div>
<div class="s5">—&nbsp;Няма, браток, у прыгажосці смяротнага грэху. Дый увогуле, што такое плоцкі грэх?</div>
<div class="s5">Ён махнуў рукою:</div>
<div class="s5">—&nbsp;Няма ў жаночых абдымках нічога грахоўнага. Глядзець не грэх — і ў чалавека ёсць вочы… Цалаваць не грэх…</div>
<div class="s5">Маладыя зарагаталі.</div>
<div class="s5">—&nbsp;Чаго рагочаце? Праўда. Каб Бог прадугледжваў манахаў — ён бы прадугледзеў дзеля гэтай мэты і людзей з пэўнай вадай. А раз гэтага няма, то, значыцца, лухта гэта ўсё.</div>
<div class="s5">Братчыку абрыдлі п'яныя пацалункі Грыня, ён адвязаўся ад яго, кінуў кампанію і пачаў спускацца з гульбішча, мяркуючы схавацца недзе ў царкоўным бабінцы і падумаць. Ён чуў крык натоўпу за мурамі, захоплены галас, бачыў праз байніцы, як плыве ў храм людская рака, чуў звон грошай на блюдах.</div>
<div class="s5">Але нават у бабінцы, калі ён спусціўся туды, яго не чакаў спакой. У бабінцы кіпела дзікая бойка. Ён спыніўся, уражаны.</div>
<div class="s5">Ля муроў стаялі скрыні з грашыма. Па вузкіх жолабах плылі і плылі струменьчыкі золата, срэбра, мужыцкай медзі, падалі ў місы і карцы (відаць, грошы ссыпалі з блюдаў там, за мурам, проста як хлеб у засекі).</div>
<div class="s5">Ніхто зараз не зважаў на тыя грошы. Між скрынямі, топчучы манеты, звіваліся захеканыя людзі ў белых францысканскіх, бурых дамініканскіх і іншых расах. Гваздзілі адзін аднаго вяроўкамі, што звычайна апаясвалі чрэслы, білі ў сківіцы, па галаве, пад дых.</div>
<div class="s5">—&nbsp;Мы гадзіну толькі стаялі!</div>
<div class="s5">—&nbsp;Дамініканцам места саступай, бабздыр ты!</div>
<div class="s5">—&nbsp;Дысідэнт, свалата!</div>
<div class="s5">—&nbsp;На табе, на!</div>
<div class="s5">Кагосьці выкінулі ў акно, нехта літаральна ўзляцеў над натоўпам і, два разы перакруціўшыся ў паветры, вылецеў праз парэнчы кудысьці ў сутарэнне… Ніколі яшчэ не даводзілася Юрасю бачыць такой бойкі.</div>
<div class="s5">Пахла зверам.</div>
<div class="s5">Шкаляр паківаў галавою.</div>
<div class="s5">—&nbsp;І стварыў Пан Бог чалавека па вобразу свайму, па вобразу Божаму, — сумна сказаў ён. — І ўбачыў Бог, што гэта добра.</div>
<div class="s5">Ён махнуў рукою і рушыў на гульбішча. Можа, хаця на вежы можна будзе схавацца ад усяго гэтага.</div>
<div class="s5">Лотр выпадкова скочыў з каня побач з Анеяй і толькі тады заўважыў яе. Павільгатнелі вочы. Дзяўчына не заўважыла яго, усё яшчэ пільна глядзела на зубцы, каб хаця не прапусціць. Але пільны позірк чалавека яна ўрэшце адчула… Павярнулася — і тут у вачах нібы плескануўся цень сполаху, змешанага з піетэтам.</div>
<div class="s5">—&nbsp;Я зноў не бачыў цябе ў дамініканаў на споведзі, дачка мая, — мякка сказаў ён.</div>
<div class="s5">—&nbsp;Я спавядаюся ў сваёй слабадзе, ваша правялебнасць, — апусціла яна вейкі. — Вы занадта добры, калі заўважаеце такую нікчэмную істоту, як я.</div>
<div class="s5">—&nbsp;У Бога няма нікчэмных. І калі я нагадваю…</div>
<div class="s5">—&nbsp;Вы — вялікі чалавек.</div>
<div class="s5">—&nbsp;…Калі я нагадваю, каб спавядалася там…</div>
<div class="s5">У дзявочых вачах з'явілася раптам нешта цвёрдае. Варухнуліся вусны.</div>
<div class="s5">—&nbsp;Бог паўсюль.</div>
<div class="s5">—&nbsp;І ў схізмацкай малельні?</div>
<div class="s5">—&nbsp;Што ж, калі ён захоча — ён пойдзе і туды. Ён — там. Ён ужо выходзіў адзін раз. І вы самі сказалі, у Бога няма нікчэмных…</div>
<div class="s5">Супраціўленне трохі ўзбуджвала і раздражняла. Ноздры Лотравы задрыжэлі.</div>
<div class="s5">—&nbsp;Глядзі, я нагадваю.</div>
<div class="s5">«Магдаліна» загадала служку трымацца таго месца, дзе спешыўся кардынал.</div>
<div class="s5">—&nbsp;Лягчэй знойдзеш.</div>
<div class="s5">Папраўдзе, ёй трэба было прыгледзецца да дзеўкі, з якой так доўга і так падазрона размаўляў патрон. Не сыходзячы з мула, яна глядзела, ацэньвала і адчувала, як варушыцца недзе пад душою раўнівае хваляванне. Пляваць ёй было на абдымкі гэтага чарговага, але з ім было спакойна. І яна, на жаль, вельмі хутка звыкала. І ёй, на жаль, кожны раз здавалася, што вось гэта не… надоўга (яна баялася слоў «стала», «заўсёды» і амаль успамінала, што ёсць слова «давеку»). Кожны, хто даваў ёй на пэўны час трываласць і ўсё, што звязана з гэтым (грошы былі дзесятай справай, хаця гэты і плаціў добра), выклікаў у яе душы прыязь і нават нешта падобнае на жаданне быць з ім.</div>
<div class="s5">І вось — гэтая. А можа, яшчэ і нічога? Можа, абыдзецца?</div>
<div class="s5">На сходах кардынал сутыкнуўся з Балвановічам. Чырвоны, хістаецца — чорт ведае што. І раптам, калі Лотр запыніў яго, — з-пад п'яных броваў Рыгора Гародзенскага нечакана цвяроза бліснулі мядзведжыя вочкі.</div>
<div class="s5">—&nbsp;Рык чуеш? — спытаў Лотр.</div>
<div class="s5">—&nbsp;Адверз Пан Бог вушы мае.</div>
<div class="s5">—&nbsp;І што?</div>
<div class="s5">—&nbsp;Мяркую, сільненькі наш злодзей робіцца.</div>
<div class="s5">—&nbsp;Мм… але. Вось табе і лялька. Два гэткія цуды. Вось выйдзі зараз на муры крыкні супраць яго. Што будзе?</div>
<div class="s5">—&nbsp;Гэта ты выйдзі. Ты што, апошні аплот усходняга праваслаўя ў Гародні знішчыць хочаш? Гэта ты — пачакай.</div>
<div class="s5">Лотр махнуў рукою, пайшоў. І ўжо каля самага забрала ўбачыў, як сядзіць на выступе мура і думае пра нешта Басяцкі.</div>
<div class="s5">—&nbsp;Н-ну?</div>
<div class="s5">Шэрыя ў прозелень, плоскія вочы праезуіта паказалі ў той бок, адкуль ляцеў шум чалавечай гурмы.</div>
<div class="s5">—&nbsp;Т-так… ён дзе?</div>
<div class="s5">—&nbsp;Варта даносіць: па забрале ходзіць, з другога боку вежы.</div>
<div class="s5">—&nbsp;Сіла?</div>
<div class="s5">—&nbsp;Д-ды… с-сіла. Гэта трохі больш, чым тое, на што спадзяваліся.</div>
<div class="s5">—&nbsp;І што? — Лотр не жадаў пачынаць размовы першы.</div>
<div class="s5">—&nbsp;Ды што… Адно з двух. Або ён круцель, прагны на грошы і славу, а ўлады — па дурасці, а можа, па ляноце — не жадзён. У гэтым выпадку ён нам — як паветра. З ім нам і курыя — глупства.</div>
<div class="s5">—&nbsp;А што, гэта, па-мойму, някепска. — Лотр зрабіў нібы крок насустрач мніху-каплану, каб верыў, каб выказваўся далей. — Што б ты сказаў, каб я — папа, а ты — шэры папа?</div>
<div class="s5">—&nbsp;Усё ў руцэ Божай.</div>
<div class="s5">—&nbsp;Ну, а яшчэ якое «або»?</div>
<div class="s5">—&nbsp;Або ён сумленны баязлівец-дурань і ні грошай, ні славы не хоча і не будзе нам памагаць (а такі ён нам не патрэбен).</div>
<div class="s5">—&nbsp;І яшчэ ёсць адно «або», — з раптоўнай суровасцю сказаў нунцый. — А што, калі ён і круцель, і срэбралюбец, ды яшчэ і аматар улады… І што, калі ён сілу сваю адчуе дый зразумее, што ён сам усё можа?</div>
<div class="s5">—&nbsp;Мяркую, кепска будзе. Нашто мы, нашто царква пры жывым Богу?</div>
<div class="s5">—&nbsp;Што ж тады?</div>
<div class="s5">—&nbsp;Прыбраць, — аднымі вуснамі сказаў мніх і дадаў, толькі трохі галасней: — Але я думаю, што не з тых. Чалавек, былы раб. Адкуль яму ведаць пра ўладу і жадаць яе… Ідзі, спытай яго. Усё ў руцэ Божай.</div>
<div class="s5">—&nbsp;То ж бо. У ч ы ё й руцэ?</div>
<div class="s5">Басяцкі ўсміхнуўся кардыналу ў спіну. Бач, устрывожыўся, лупянуў, як ты яго, скажы, за пяты хапаюць. Дарэмна бяжыш. Чалавек — гэта або золата, або слава, а празе да ўлады гэтаму так званаму «Хрысту» яшчэ недзе было вывучыцца.</div>
<div class="s5">Лотр знайшоў Юрася там, дзе чакаў знайсці. Братчык хадзіў па забрале, моршчыўся ад крыкаў і мяў адну руку ў другой. І гэты звычайны, вельмі чалавечы жэст супакоіў кардынала.</div>
<div class="s5">—&nbsp;Ну што? — спытаў ён. — Тут лепей, чым на кабыле?</div>
<div class="s5">—&nbsp;Ану яго, — сказаў Братчык. — Нешта мне тут так, нібы гэта я камар у баршчы. Ва ўсіх на вачах, усе глядзяць… І думкі нейкія дурацкія. Учора голы жабрак. А сёння «дзівы» гэтыя. Горад сыты, горад крычыць. Усе мяне хваляць. І думаеш, як гараджане ўсе: а можа, і сапраўды тут без усялення духа і натхнення Боскага не абышлося.</div>
<div class="s5">Лотр засяроджана пакасіўся на яго.</div>
<div class="s5">«Пачынаецца, — падумаў ён. — Не паспеў чалавек з гразі вылезці, а ўжо ў багі. Заўсёды, чорт яго пабірай, так».</div>
<div class="s5">Твар Юрася казаў толькі, што яму няёмка і кепска. І Лотр зрабіў дыверсію, каб даведацца, як далёка Хрыстос зайшоў думкаю:</div>
<div class="s5">—&nbsp;Ну, а скочыў бы адсюль ці не?</div>
<div class="s5">—&nbsp;Дудкі. Святога, можа, і вынеслі б анёлы, а я круцель, я шалбер.</div>
<div class="s5">Звычайны наіўны твар. Аблічча прайдзісвета, які здабывае хлеб хітрунствам. Лотр прысунуўся да яго.</div>
<div class="s5">—&nbsp;Слухай, — голас ягоны асекся. — Слухай, Хрыстос, і забудзь, што ты махляр. Ты вялікі, ты мудры, ты Бог. Да таго часу, пакуль мы ўзносім цябе. Ты нам патрэбен такі. Але і ты нас трымайся. Бачыш — горад ля ног. Вялікі, багаты, прыгожы. А за ім уся Белая Русь, усё каралеўства, уся зямля. Калі будзеш трымацца… нас, калі скажаш, што без… нас плача прастол святога Пятра — азалоцім. Усё дамо табе. Пакланенне… царствы… багацце.</div>
<div class="s5">І асекся, убачыўшы на гэтым дзіўным, беспардонным твары агіду.</div>
<div class="s5">—&nbsp;Я ж казаў, што не хачу быць святым. Я задаволены быў, што я валацуга… Я сёння бойку бачыў… Лепей адпусціце вы мяне. Не хачу я ў Рым. І табе не раю. У Рым я пайшоў бы толькі, каб убачыць аднаго чалавека.</div>
<div class="s5">—&nbsp;Што за чалавек?</div>
<div class="s5">—&nbsp;Ён не мае ўлады. Але ён ведае больш за ўсіх на зямлі, хаця дае людзям толькі частку сваіх ведаў. Не разумеюць. Не зразумееш і ты. Ён рана прыйшоў. Ён цяпер, мабыць, стары. Я абавязкова хацеў бы ўбачыць яго. Але ў Рым, у гэты горад нечасціўцаў, я пайшоў бы толькі звычайным валацугам-шкаляром. Калі тут такое, што ж тады ў Рыме?</div>
<div class="s5">—&nbsp;Хочаш, я даведаюся аб гэтым чалавеку? — ласкава і прывабліва сказаў Лотр. — Што робіць гэты твой «знаўца»?</div>
<div class="s5">Ён зразумеў, што золатам з гэтым бадзягам не зробіш нічога і трэба шукаць іншыя шляхі.</div>
<div class="s5">—&nbsp;Адкуль? Дзе? — іранічна спытаў Хрыстос.</div>
<div class="s5">—&nbsp;Я не ведаю, але тут ёсць чалавек, які ведае ўсё. Што робіць гэты твой «знаўца»?</div>
<div class="s5">—&nbsp;Малюе, займаецца анатоміяй.</div>
<div class="s5">—&nbsp;Так я і ведаў, што нейкая брыда накшталт трыбушэння мёртвых.</div>
<div class="s5">—&nbsp;Ды гэтага не трэба… Досыць, што «ведае больш за ўсіх».</div>
<div class="s5">—&nbsp;Вартавы! — гукнуў Лотр. — Слухай, вартавы. Схадзі ў новы дом на Старым рынку і спытай там аб «чалавеку, які ведае больш за ўсіх і жыве ў Рыме», хаця гэтае «больш за ўсіх» моцна аддае ерассю, таму што больш за ўсіх ведае, вядома, папа, а ён, колькі я магу меркаваць, мерцвякоў не рэжа і няздатны намаляваць нават дулі.</div>
<div class="s5">—&nbsp;Каго спытаць?</div>
<div class="s5">—&nbsp;Спытай Бекеша.</div>
<div class="s5">Вартавы пайшоў. Сябры стаялі трохі нібы аглушаныя. У Крыштофіча лягла ад пераносся на лоб рэзкая зморшчына. Бекеш не верыў сваім вушам:</div>
<div class="s5">—&nbsp;Нашто гэтаму махляру спатрэбіўся вялікі майстра?</div>
<div class="s5">—&nbsp;Не ведаю, — глыбокім голасам сказаў «пожаг». — Але нешта ва ўсім гэтым ёсць. Пасобнік гэтай навалачы, бадзяга, ведае пра чалавека, што «ведае больш за ўсіх».</div>
<div class="s5">—&nbsp;Нешта ёсць, — сказаў Кляонік. — А можа, мы не дарэмна адбівалі яго? Буду глядзець… Буду вельмі пільна прыглядацца да яго.</div>
<div class="s5">—&nbsp;Чаму? — спытаў Бекеш.</div>
<div class="s5">—&nbsp;Мне цікава.</div>
<div class="s5">—&nbsp;Гэтага досыць, — сказаў Бекеш. — Але ён ведаў, што гэты чалавек мог спускацца на дно, але не адкрыў гэтага людзям, бо яны ператварылі б гэта ў зло. Адкуль ён ведаў, што гэты чалавек завяшчаў людзям лётаць, а ў яго ўменні жывапісаць было нешта боскае?</div>
<div class="s5">—&nbsp;А можа, мы мелі рацыю, калі гаварылі пра край за морам, дзе людзі ўжо ўмеюць лётаць? — спытаў Крыштофіч.</div>
<div class="s5">У гэты момант крык за вокнамі перарос у лямант і ў трубы архангельскія. Здавалася, вось-вось расколецца сама зямля.</div>
<div class="s5">На гульбішчы з'явіўся чалавек у хітоне і стаў падымацца на вежу.</div>
<div class="s5">—&nbsp;Божа! Божа! Божа! Ратуй нас!</div>
<div class="s5">—&nbsp;Адпусці нам грахі нашы!</div>
<div class="s5">—&nbsp;Ад кіпцяў д'яблавых, ад пекла ратуй ты!</div>
<div class="s5">—&nbsp;Божа! Божа!</div>
<div class="s5">Чалавек стаяў на вежы, і сонца гарэла за ягонай спіной. Сляпіла вочы людзям, што цягнулі да яго рукі.</div>
<div class="s5">На Кашпаравых вуснах з'явілася саркастычная ўхмылка. Юнак паказаў падбароддзем на вежу.</div>
<div class="s5">—&nbsp;Гэты? Адтуль? Ну ўжо не. Хутчэй я сам адтуль. А гэтае кажановае адроддзе, калі і пытала пра майстра, то напэўна, каб паспрабаваць… а можа, і ягоныя механізмы могуць памагчы яму ў круцельствах. Абакрасці, а тады, магчыма, і самога святой службе выдаць.</div>
<div class="s5">Крыштофіч пахмурна буркнуў:</div>
<div class="s5">—&nbsp;Святая служба ўжо не страшная вялікаму майстру… Вялікі майстра памёр…</div>
<div class="s5">Хрыста не трымалі ногі. Ён сеў на каменны прыступак проста перад Лотрам і вартавым.</div>
<div class="s5">—&nbsp;Памёр? — разгублена спытаў ён. — І зусім нядаўна?</div>
<div class="s5">—&nbsp;Памёр, — паўтарыў вартавы. — Яны кажуць: «Вымушаны быў кінуць радзіму і памёр на зямлі найхрысціяннейшага, святому падобнага, дбайніка аб веры, кроля Францішака французскага».</div>
<div class="s5">—&nbsp;Памёр, — нібы сцвердзіў шкаляр. — А як жа я?</div>
<div class="s5">—&nbsp;Што як жа вы? — сурова спытаў Лотр.</div>
<div class="s5">—&nbsp;Ну вось… адзіны чалавек, дзеля каторага мне трэ было ехаць у Рым. І як цяжка, пэўна, было яму паміраць… Адзін. Такі высокі розумам, што з усімі яму было сумна.</div>
<div class="s5">Ён глядзеў нібы праз субяседнікаў, праз горад, праз увесь свет, і вочы ягоныя былі такія адсутныя, такія «д'ябальскія», як падумаў Лотр, такія нечалавеча самотныя, што двум другім стала страшна.</div>
<div class="s5">—&nbsp;Куды ты глядзіш? — спытаў Лотр. — Дзе ты? Што бачыш?</div>
<div class="s5">Той маўчаў. Толькі праз некалькі хвілін прытомнасць нібы стала вяртацца ў гэтыя вочы разам з ледзяным холадам і ледзяною самотай.</div>
<div class="s5">—&nbsp;Нікуды, — саркастычна адказаў ён. — Нідзе. Нічога.</div>
<div class="s5">На твар ягоны зноў нібы лягла круцельская злая маска:</div>
<div class="s5">—&nbsp;А нічога… Заставацца… Хіба я не такі, як усе, каб чакаць яшчэ і лепшага? Каб спадзявацца? Такі… І нічога не патрэбна было… І куды я цягнуўся, шукаючы ісціну?… І чаму патрэбная яна была?</div>
<div class="s5">—&nbsp;Ён беснаваты, — шапянуў вартавы.</div>
<div class="s5">—&nbsp;Маеш рацыю, — ціха сказаў Лотр.</div>
<div class="s5">Шкаляр пачуў:</div>
<div class="s5">—&nbsp;Не, я не беснаваты. Я такі, як усе. І так буду жыць. Патроху цягнуць час. І памру, як ён, не дачакаўшыся. З цяжарам непатрэбных ведаў, па неабходнасці навучаны хлусні. Інтрыгам. Воўк сярод ваўкоў.</div>
<div class="s5">—&nbsp;Пане Божа, — схіліўся Лотр, — плюньце вы на гэтыя думкі. Народ ужо ледзь не цэлую варту гарлае і кліча. Пакажыцеся яму. Ён прагне вас бачыць.</div>
<div class="s5">Шкалярова аблічча раптам стала адчайна-злым і нібы нават вясёлым.</div>
<div class="s5">—&nbsp;А чаго? Хадземце, ваша правялебнасць. Будзем ламаць кумедзь.</div>
<div class="s5">—&nbsp;Што вы? Якую кумедзь?</div>
<div class="s5">—&nbsp;Ну, звычайную. Зямную. Чаму не ламаць?</div>
<div class="s5">Вартавы адышоў, і тады Братчык зашаптаў з вясёлай злосцю:</div>
<div class="s5">—&nbsp;Чаму не махлярыць? Чаму не закахацца? Чаму не пусціцца ў распусту, махлярствы? Чаму не скінуць рымскага папу? Усе папы на сваім месцы, а лепшых не відаць.</div>
<div class="s5">Лотр усміхнуўся:</div>
<div class="s5">—&nbsp;Вы паразумнелі.</div>
<div class="s5">—&nbsp;Я даўно разумны. Я — сын бацькоў са знішчанага пачынка, я — шкаляр… Бадзяга… Камедыянт… Правадыр хеўры. Іншага імя ў мяне няма… Ерэтык у катоўні… Хрыстос… Бліскучае ўзыходжанне. Лепей, чым агароднік… Ва ўсякім разе, варта паспрабаваць. Я ж магу ўсё. Нават злачынствы рабіць.</div>
<div class="s5">Кардынал з павагаю схіліўся перад ім:</div>
<div class="s5">—&nbsp;Ідзіце пакуль адны, пане наш… Я хутка таксама падымуся.</div>
<div class="s5">Братчык рушыў на вежу. Кардынал праводзіў яго вачыма і пайшоў шукаць Басяцкага.</div>
<div class="s5">Ён стаяў на вежы даволі доўгі ўжо час. І ўвесь гэты час народ крычаў і цягнуў рукі:</div>
<div class="s5">—&nbsp;Бо-жа! Бо-жа! Бо-жа!</div>
<div class="s5">«Што «Божа»? Ну добра, я ўсё мог бы зрабіць з вамі, я, самазванец і махляр, бадзяга і злодзей. А на што я мог бы паклікаць цябе? Рэзаць іншаверных або іншамысных?… Нічога не скажаш, годная роля. Самазванцу пашанцавала. Нікому яшчэ не шанцавала так. Прынамсі, вельмі цікава. І каб задаволіць тую цікавасць, трэба цягнуць да канца. Што яшчэ застаецца? І, вядома, чыніць зло. Жывы Бог злой грамады не можа не рабіць зла».</div>
<div class="s5">Ён працягнуў народу рукі. Проста, каб паглядзець, а што будзе. Якраз у гэты момант над пляцоўкамі з'явілася Лотрава галава, а потым і ўвесь ён.</div>
<div class="s5">«Малайчына, — падумаў кардынал. — Хутка звыкае».</div>
<div class="s5">І стаў на верхнюю прыступку забрала, побач з Хрыстом.</div>
<div class="s5">Народ, убачыўшы рукі, працягнутыя да яго, узвыў. Крык стаў утрапёны. У ім нельга было нават разабраць асобных выгукаў.</div>
<div class="s5">Улешчаны выбухам энтузіязму, Лотр, хаця і пагарджаў гэтым быдлам, стаў з мілай усмешкай бласлаўляць натоўп.</div>
<div class="s5">—&nbsp;Вось, — шапянуў Юрась, нібы яго маглі пачуць. — Чаму ж не выбраць там любую жанчыну і не прымусіць узняцца сюды? Плакалі б ад захаплення… Чаму б не прымусіць іх скакаць у роў?</div>
<div class="s5">Тон ягоны, прызнацца, быў даволі брыдкі, але Лотра задавольваў. І раптам кардынал са здзіўленнем убачыў, як змяніўся твар Хрыста, як здрыгануліся бровы: той заўважыў кагосьці ў натоўпе.</div>
<div class="s5">У натоўпе выдзялялася постаць жанчыны на муле. Шкаляр міжвольна кінуў позірк туды і раптам убачыў, амаль ля самай галавы мула, блакітны са срэбрам караблік на дзявочай галаве, касу, чорныя з сінявою вочы, якія глядзелі на яго, Братчыка, з непрытоеным, амаль малітоўным захапленнем, чаканнем, радасцю і надзеяй.</div>
<div class="s5">«Божа мой, якая святасць! — падумаў Юрась. — А я…»</div>
<div class="s5">—&nbsp;Ты што? — спытаў Лотр. — Сапраўды хочаш прымусіць кагосьці ўзняцца сюды? То пакліч пальцам, і ўсё.</div>
<div class="s5">—&nbsp;Змоўч, — праз зубы сказаў шкаляр. — Хто гэта там? Унь там?</div>
<div class="s5">Позірк Лотраў упаў на Магдаліну вярхом на муле. І кардынал узрадаваўся. Не таму, што жанчына паспела абрыднуць яму, зусім не, а таму, што ён намацаў урэшце ў гэтага чалавека слабае месца, ніць, за якую яго можна весці куды хочаш.</div>
<div class="s5">«Што ж, давядзецца аддаць, — думаў ён. — Шкада, а давядзецца. Дзеля такога чалавека, дзеля галоўнага козыра ў вялікай гульні. За меншыя козыры ў куды меншых справах аддавалі не толькі жанчын, а і сяброў. А тут і сам Бог дазваляе… Глядзі, любенькі, глядзі. Лопай, лопай, раўняй рыла з мяккім месцам».</div>
<div class="s5">Уголас ён сказаў назнарок абыякавым голасам:</div>
<div class="s5">—&nbsp;Тая? Ды што… Магдаліна… Лілея далін. Не працуе і не прадзе. А і Саламон ва ўсёй славе сваёй не апранаўся, як яна. Хочаш? Вазьмі яе.</div>
<div class="s5">І трохі спалохаўся, убачыўшы выскал Хрыстовых зубоў:</div>
<div class="s5">—&nbsp;Э-э, кардынал. Не брашы. Па цэламу сабаку ў цябе з рота скача. На гэткую чысціню брэшаш.</div>
<div class="s5">Народ, убачыўшы, што Бог нешта гаворыць, закрычаў утрапёна.</div>
<div class="s5">—&nbsp;Чуеш? — сказаў Лотр, паказваючы на яго. — Вось трыумф царквы. Жыццё мы табе далі. Жанчыну тую дамо. Служы.</div>
<div class="s5">Крык пачаў сціхаць: людзі хацелі паслухаць, пра што гэта гавораць на вежы. А раптам да іх.</div>
<div class="s5">І раптам у гэтай адноснай цішыні загрымелі выгукі, якіх раней нельга было пачуць:</div>
<div class="s5">—&nbsp;Гэй, Лотр! Ты што гэта побач з Хрыстом стаў, хамула?!</div>
<div class="s5">—&nbsp;Месца ведай, чакуша!</div>
<div class="s5">—&nbsp;Апусціся прыступак на пяць! Мышэй успомні! Хлеб!</div>
<div class="s5">—&nbsp;А то мы цябе падвесім, кот шкадлівы.</div>
<div class="s5">—&nbsp;М-мяў!!! В-ваа-ў! Ва-а-а!</div>
<div class="s5">Пачынаўся кашачы канцэрт, дзікі, шматгалосы, прарэзлівы. Лотр збялеў і спусціўся ніжэй. Зусім трохі.</div>
<div class="s5">—&nbsp;Гожая, — сказаў Юрась.</div>
<div class="s5">Ён так упарта глядзеў на праяву, якая цягнула да яго рукі, што не заўважыў, як балюча ўдарыў па Лотравым гонары народ.</div>
<div class="s5">Прыніжаны і крыху напалоханы, адразу ацверазелы, Лотр зразумеў: усё было памылкаю, гэты чалавек адчуў сілу. Ён згодзен зараз нават на паганыя ўчынкі, бо нешта зламалася ў ягонай душы. І ён, калі нават і будзе працаваць, то для ўласнага поспеху, а не для іхняга.</div>
<div class="s5">Зразумеўшы, якую пачвару ён нарадзіў і выпусціў на святло, Лотр схаладнеў. І тут яго чакаў яшчэ адзін удар. Машынальна ён зірнуў у той бок, куды глядзеў Хрыстос, і ўбачыў, што пад гульбішчам стаіць адна Анея.</div>
<div class="s5">Магдаліны і служкі з канём не было.</div>
<div class="s5">І тады, разумеючы, што куды ўжо яму строіць высокія планы, што ўсё сарвалася, што цяпер абы зберагчы тое месца, якое ў яго ёсць, застацца на ім і яшчэ перашкодзіць гэтаму шалберу заняць месца ў сэрцы дзяўчыны, якую ён, Лотр, за апошнія дні так шалёна і ўсё мацней жадаў, Лотр пачаў утрапёна думаць.</div>
<div class="s5">Ён, Лотр, хацеў гэтую дзеўку. Ён сам да гэтай хвіліны не думаў, што так яе хоча. І, значыцца, яна павінна належаць яму. Яму і нікому іншаму, пакуль ён гэтага хоча. Заўтра ж ён паспрабуе дабіцца гэтага. Заўтра ж ён абкружыць гэтага махляра сотняй вачэй. Заўтра ж ён абгаворыць усё з дамініканцам, паспрабуе выдаліць гэтага чалавека з горада. Хай ходзіць, хай махлюе, як і раней, каб у горадзе быў спакой, каб гэты шкаляр быў далей ад мечнікавай дачкі, упартасць якой так распальвае яго, каб па-ранейшаму ён, кардынал Лотр, стаяў на кафізме* вышэй за ўсіх. У патаемным сваім гневе ён вытрымаў, сказаў з пазяхотай:</div>
<div class="s5">—&nbsp;Час табе, Божа, узносіцца. Грошай дамо. Дзеўку гожую дамо. Тую — Лілею.</div>
<div class="s5"><i class="s4">* Кафізма — узвышэнне для імператара ці вышэйшага духоўнага чына.</i></div>
<div class="s5">І асекся — так раптам гыркнуў на яго Хрыстос.</div>
<div class="s5">—&nbsp;Сам вазьму. Бач, ашчаслівілі. Сам знайду сваю дзеву Марыю… І ідзі ты са сваім узнясеннем!…</div>
<div class="s5">Бекеш у пакоі зачыніў акно. Шум нібы адрэзала.</div>
<div class="s5">—&nbsp;Махляры. Сыны сіманіі*. Адроддзе пекла. Глядзеў — і ўспаміналася: «Бачыш гэтыя вялікія будынкі? Усё гэта будзе разбурана, так што не застанецца тут каменя на камені…» Гандляры праўдай… Толькі б хутчэй разнеслі тут усё ўшчэнт… Гандляры Богам… Сука! Вялікая блудніца.</div>
<div class="s5"><i class="s4">* Сіманія — гандаль царкоўнымі годнасцямі.</i></div>
<div class="s5">І ён сціснуў кулакі.</div>
</div>
<div class="chapter">
<h1 class="s1">РАЗДЗЕЛ ХІV «ФІЛОСАФ ВЕЛІЙ, КНІГАЛЮБ…»</h1>
<div class="s5">Хрысціяніну, каб не папсавацца ў розуме, Біблію чэсці самому не належыць, а толькі слухаць з вуснаў пастыра.</div>
<div class="s5"><i class="s4">Парада сынам духоўным</i></div>
<div class="s5">Глядзіць у кнігу, а бачыць хвігу.</div>
<div class="s5"><i class="s4">Прыказка</i></div>
<p style="margin:0pt;">&nbsp;</p>
<div class="s5">І ў тую ноч сеў ён вывучаць святыя кнігі.</div>
<div class="s5">Святліца ягоная была ў верхнім жытле гасцёўні на Старым рынку, невялікая, з белымі голымі сценамі, з ложкам, з кіламам на падлозе, з нізенькай падстаўкай для кніг. І слабы свяцільнік асвятляў яе. І ён радаваўся, што ў ягоны пакой асобны ўваход, па вонкавых сходах.</div>
<div class="s5">Са смяценнем у душы прыступіў ён да справы. Ён, можа, і ўцёк бы, але апосталы ўчыстую разбасячыліся. Нават Фаму толькі што мучыў гонар, а так ён быў задаволены. Нават Раввуні, які ўсё жыццё надрываў жывот, радаваўся спакою і сытасці.</div>
<div class="s5">А кінуць іх ён не мог, бо звёў іх і звабіў, а цяпер адчуваў адказнасць.</div>
<div class="s5">І не было яснасці ў душы ягонай, і таму ён, шукаючы яе, узяў пудовы, пераплецены ў скуру том, паклаў яго на пахілае вечка падстаўкі і, скінуўшы хітон, сеў перад кнігай па-турэцку.</div>
<div class="s5">Усё адно. Цяпер яму трэба было ведаць гэта. Ён быў — Хрыстос. І адсюль ён павінен быў чэрпаць нормы сваіх паводзін. І тут ён павінен быў знайсці ісціну, бо нязведанасць мучыла яго. Ісціну, агульную для ўсіх людзей і народаў гэтай цвердзі. Ён прыблізна ведаў асноўнае, галоўны запавет, які даў ім — так яны верылі — Бог. Яго цікавіла, што самі яны дадалі за вякі да гэтага запавету, што цяпер павінен ведаць ён, адзін з іх, былы мірскі шкаляр і шалбер. Ён вырашыў не ўставаць, пакуль не зведае гэтага.</div>
<div class="s5">Ён чытаў ужо некалькі гадзін. Месячнае святло падала ў акенца. Набліжалася поўнач, даўно ўжо варта загадала гасіць агні, а ён быў не бліжэй да ісціны, чым тады, калі сеў.</div>
<div class="s5">Ён прачытаў «Быціе» і абурыўся Богам, і злосцю, і крыважэрствам — і не зразумеў нічога. І ён прачытаў «Выйсце» і абурыўся яшчэ і людзьмі (таму што да характарыстыкі Бога не было чаго дадаць). Абурыўся як фараонам, так і Майсеем, і людзьмі іхнімі таксама, і блуканнямі ў пустыні, але галоўнае тым, што з гэтых трызненняў зрабілі вечны нязменны закон.</div>
<div class="s5">І прачытаў ён кнігу «Лявіт» — і ўвогуле не зразумеў, нашто гэта і якая каму б то ні было справа да таго, куды кідаць валляк ахвярнага голуба?</div>
<div class="s5">І чым далей ён чытаў, тым менш разумеў, аж пакуль не ўпаў у адчай. А зразумеў ён толькі адно, што кніга прапаведвае любоў да бліжняга, калі ён, вядома, не ерэтык, не іншаверац і не інапляменны. І ён ведаў, што ўсе людзі зразумелі з кнігі таксама адно толькі гэта.</div>
<div class="s5">Тады ён падумаў, што з ягонага боку гэта самаўпэўненасць: так, адразу знайсці верную дарогу. І ён падумаў, што, можа, Бог або лёс пакажуць яму яе, калі ён аддасца на іхнюю волю і пачне разгортваць кнігу наўздагад.</div>
<div class="s5">Ну, вядома ж, пакажуць. Яны любяць, калі нехта спадзяецца на іх.</div>
<div class="s5">Ён разгарнуў кнігу з заплюшчанымі вачыма і торкнуў у адну старонку пальцам.</div>
<div class="s5">«І прыступіў я да прарочыцы, і зачала, і нарадзіла яна сына».</div>
<div class="s5">Гэ-эх. Не тое гэта было. Добра, вядома, але чаму трэба было выбіраць менавіта прарочыцу? І якія гэта мела адносіны да яго?</div>
<div class="s5">І ці была ў гэтым праўда, патрэбная не дзеля яго, злодзея, а дзеля ўсіх?</div>
<div class="s5">І ён яшчэ раз гартануў том.</div>
<div class="s5">«Вось я дазваляю табе замест чалавечага кала каровін памёт, і на ім гатуй хлеб свой».</div>
<div class="s5">І тут у яго ўвогуле палезлі на лоб вочы. Але ён не схільны быў занадта верыць сабе і сумняваўся.</div>
<div class="s5">—&nbsp;Лухта, здаецца, — ціха сказаў ён сам сабе і паглядзеў, чыё гэта. — Ды не, не можа быць лухтою. Бо Іаан Багаслоў. Подзівамі апентаны?* Ды быць не можа. Ану яшчэ… «Дай мне кніжку». Ён сказаў мне: «Вазьмі і з'еш яе; яна будзе горкая ў чэраве тваім, але ў вуснах тваіх будзе салодкая, як мёд».</div>
<div class="s5"><i class="s4">* Шызафрэнік.</i></div>
<div class="s5">Ён сам адчуваў, што ад непасільных разумовых намаганняў у яго дыбарам устаюць валасы. І яшчэ ён зразумеў, што, калі ён не кіне гэтай справы, ён сапраўды і давеку папсуецца ў розуме або неадкладна зап'е.</div>
<div class="s5">Таму ён непрытворна ўзрадаваўся, калі ў пакой ягоны раптам прыйшлі высокія госці: Басяцкі і Балвановіч з сувоямі. Узрадаваўся, бо не ведаў яшчэ, якое новае выпрабаванне зазнае сёння яго разумовая нармальнасць.</div>
<div class="s5">—&nbsp;Чытаеш? — спытаў Балвановіч.</div>
<div class="s5">—&nbsp;Чытаю. Занадта гэта ўсё, на маю галаву, разумна. Мудрасць дужа вялікая.</div>
<div class="s5">—&nbsp;А ты думаў…</div>
<div class="s5">—&nbsp;То што ў вас, святыя айцы?</div>
<div class="s5">Абодва выпрасталіся і адкашляліся.</div>
<div class="s5">—&nbsp;Пасланне табе ад намесніка прастола святога Пётры ў Рыме.</div>
<div class="s5">—&nbsp;І ад патрыярха маскоўскага табе пасланне, Божа.</div>
<div class="s5">—&nbsp;Ну, чытайце, — сказаў узрадаваны Братчык. — Чытай ты першы, каплан.</div>
<div class="s5">Балвановіч пакрыўдзіўся, але месца саступіў. Мніх з шолахам разгарнуў сувой:</div>
<div class="s5">—&nbsp;Була: «Да глыбіні…» Ад намесніка святога Пятра, папы Льва Дзесятага.</div>
<div class="s5">—&nbsp;Ну, давай. Якая там глыбіня…</div>
<div class="s5">—&nbsp;«Да глыбіні ўсхваляваныя мы другім прышэсцем тваім, месія. Будзем трымаць у імя тваё прастол святога Пятра. Молім цябе прыбыці ў вечны горад, але, думаецца, лепей зрабіць гэта як мага пазней, калі навядзеш ты парадак на любімай мною зямлі беларускай, вышпурнуўшы адтуль схізматаў праваслаўных, што гавораць ад святога імя твайго. Лабызаю ступакі твае.</div>
<div class="s5">Твой папа Леў Дзесяты».</div>
<div class="s5">—&nbsp;І праўда «да глыбіні». Ну, а што патрыярх?</div>
<div class="s5">Балвановіч замасліўся. Пачаў чытаць:</div>
<div class="s5">—&nbsp;«Царю и великому князю неба и земли от царя и великого князя, всея Великия и Малыя и Белыя Руси самодержца, а також от великого патриарха Московского — послание… Волнуется чрево церкви воинствующей от второго пришествия твоего, Боже. Ждем не дождемся с великим князинькой пришествия твово; токмо попозже бы прибыл ты, дабы до того времени поспел выкинуть с любимой мною земли белорусской папежников и поганцев разных. Ей-бо, выкинь ты их. Они табачище курят, а табак, сам ведаешь, откуда вырос. Из причинного места похороненной блудницы богомерзкой. Вот грех божиться, а все же, ей-бо, вера твердая только у нас. Два Рима пали, а Москва — третий Рим, а четвертому не быть. Выкинь ты их, Боженька. Припадаем до ног твоих и цалуем во сахарны уста. А Жигимонту этому паскудному так и скажи: «Г… твое дело, Жигимонт-царевич. Садись-ка ты на серого волка и поезжай-ка ты из Белоруссии к едрёной свет матери». Еще раз цалую во сахарны уста.</div>
<div class="s5">Твой патриарх».</div>
<div class="s5">І тут перад вачыма Юрасёвымі паплылі, пачалі дваіцца, траіцца і чацвярыцца сцены, пудовыя дурныя кнігі, мніхі-капланы, мітрапаліты, сувоі, папы рымскія, патрыярхі і цары. Разумеючы, што яму канец, калі ён застанецца тут, Братчык скрыгануў зубамі (бацькі царквы адхіснуліся ад яго), схапіўся за галаву і, як ашалелы, кінуўся прэч.</div>
</div>
<div class="chapter">
<h1 class="s1">РАЗДЗЕЛ ХV «МАРЫЯ, ПАН БОГ З ТАБОЙ…»</h1>
<blockquote>І ўначы ёй сасніўся дзівосны сон:<br />Родны край, паплавы, зямля…<br />І пачула далёкі надводны звон<br />Лілафея, дачка караля.<br /></blockquote>
<div class="s5"><i class="s4">Сярэдневяковая нямецкая балада</i></div>
<blockquote>Маці Божая па муках хадзіла,<br />Па цямніцах, па пекле блукала.<br /></blockquote>
<div class="s5"><i class="s4">Песня баркалабаўскіх старцаў</i></div>
<p style="margin:0pt;">&nbsp;</p>
<div class="s5">Зямля ўся была залітая аліўкава-зялёным месячным святлом. Рэзкія чорныя цені ляглі за дамамі, у нетрах дрэў, у байніцах вежаў… І было гэта так высока і чыста, што захапленне перапаўняла грудзі і хацелася ляцець насустрач гэтаму зіхоткаму срэбнаму шчыту, гэтаму акенцу ў другі свет.</div>
<div class="s5">Хістаючыся, ён ішоў начнымі вуліцамі, кідаўся ў непрытомнасці туды і сюды і цягнуў за сабою свой звязаны чорны цень, які таксама не ведаў, куды яму бегчы, і кідаўся ў розныя бакі… А за ім, наводдаль, цягнуўся другі, каржакаваты цень.</div>
<div class="s5">«А ўцячы? А што тады з хлопцамі? Ды куды? Божа мой, Божа, за што ты пакінуў мя?!»</div>
<div class="s5">Маленькая, як цацка, каменная цэркаўка трапілася яму на вочы. Уся зеленаватая ў месячным ззянні з двума-трыма ўтульнымі агеньчыкамі ў маленькіх — з далонь — акенцах. Маленькая, чалавек на сорак — па тагачаснай модзе, толькі, відаць, для свайго вулічнага тупічка-кутка. Адтуль ціха-ціха даляталі спевы: ішла ўсяночная.</div>
<div class="s5">Ён мінуў яе, прайшоў яшчэ трохі і раптам спыніўся. Нібы адчуў грудзьмі мечнае вастрыё.</div>
<div class="s5">Цераз нізкі каменны плот ён убачыў глыбокі, патаемны сад, увесь са святла і ценяў, і дзяўчыну з караблікам на галаве.</div>
<div class="s5">Сыпалася з дрэў раса. Месячнае святло ляжала на траве. І дзяўчына ішла да яго, цягнучы рукі.</div>
<div class="s5">Ён прыпаў да плота. Яна падышла бліжэй, і ён убачыў безуважныя, скіраваныя на нешта вялікае і светаноснае за ягонай спіной, амаль лунатычныя цёмныя вочы.</div>
<div class="s5">—&nbsp;Ты? — ціха сказала яна. — Я іду да цябе. Я пачула.</div>
<div class="s5">—&nbsp;Я іду да цябе, — гэта сказаў нехта за яго.</div>
<div class="s5">—&nbsp;Ты, — сказала яна. — Ты. Я чамусьці ведала. Я адчувала. З тысяч нявестаў Гародні ты абярэш мяне. Хадзі сюды. Лезь цераз плот.</div>
<div class="s5">Неяк зусім безудзельна ён пералез. Ногі самі перанеслі. Стаяў нібы трохі ачумелы. І нічога ад Бога не было ў ягоным вобліку. Але яна была як сляпая, як навекі аслепленая веліччу Бога, што ішоў у славе.</div>
<div class="s5">І ён убачыў зусім блізка цёмныя, тагасветныя вочы і адчуў несамавіты боль, зайздрасць і сваю мізэрнасць. Але яна не ўбачыла і гэтага.</div>
<div class="s5">—&nbsp;Якія ў цябе вочы, Божа…</div>
<div class="s5">Ён успомніў уцёкі пасля свіслацкай містэрыі.</div>
<div class="s5">—&nbsp;Якія валасы.</div>
<div class="s5">І ён успомніў, як ён ляжаў на ганебнай кабыле, гатовы для бізуна і здзеку.</div>
<div class="s5">—&nbsp;Увесь ты стройны і моцны, нібы елянец.</div>
<div class="s5">Ён глядзеў толькі на яе і таму не заўважыў, як нехта таксама падышоў да плота.</div>
<div class="s5">—&nbsp;Сонца маё, нашто ты на мяне кінула промнем сваім?</div>
<div class="s5">Яны павольна ішлі ў святло і цень.</div>
<div class="s5">…Там, дзе садовы плот прымыкаў да царквы, у густым чорным цені стаяў нізкалобы сотнік і змрочна глядзеў на іх.</div>
<div class="s5">Лотравы пакоі ў трансэпце гародзенскага замка нагадвалі пакоі багатай і не суровай норавам радавітай дамы. Каменныя сцены завешаны кілімамі і габеленамі з трохі легкадумным зместам. Іконы, дзе яны былі, здзіўлялі ўвагаю мастакоў да жывой плоці.</div>
<div class="s5">А той пакой, у якім зараз сядзеў кардынал, быў увогуле легкаважны. Шырокае, на шасцёх, ложа пад гарнастаевай накрыўкай, крэслы з мяккімі падушкамі, нейкія каменныя і шкляныя пляшкі і флаконы на валошскім століку ля ложа. Пах якіхсьці салодка-гаркавых маслаў.</div>
<div class="s5">Адзіныя духоўныя рэчы ў пакоі былі статуямі святога Себастыяна і святой Інэсы, дый тыя давалі відавочна пабольшанае ўяўленне аб сутнасці мужчыны і жанчыны.</div>
<div class="s5">На ложы ляжала Магдаліна, ляніва пагойдвала перад вачыма залаты медальён. Басяцкі, што сядзеў на крэсле каля сцяны, імкнуўся не глядзець у той бок.</div>
<div class="s5">Ля ног яе, таксама на ложы, сядзеў Лотр:</div>
<div class="s5">—&nbsp;Ты, сотнік, пачакай. Я вось толькі зараз дам загад братам-дамініканцам.</div>
<div class="s5">Сотнік асцярожна сядзеў ля самых дзвярэй на пазалочаным, гнутаногім венецыянскім крэселку. За крэселка тое рабілася страшна.</div>
<div class="s5">—&nbsp;Дык вось, пан Фларыян, за чалавекам гэтым трэба сачыць, каб не зрабіў чаго непажаданага.</div>
<div class="s5">Карніла ўсміхнуўся, але тыя не заўважылі.</div>
<div class="s5">—&nbsp;Атачыце яго даглядам. Прыстаўце людзей асабіста да яго… Дарэчы, ці ўзялі гэтага расстрыгу-прарока? Гэтага… Іллюка?</div>
<div class="s5">—&nbsp;Узялі.</div>
<div class="s5">—&nbsp;Ён прарочыў прыход. Ён ублытаў нас у гэтую справу… Іл-лія! Пастарайцеся добра пагладзіць яму рэбры шчыпцамі… Каб ведаў: прарокі ў наш час — з'ява падазроная. А там можаце паціху адправіць яго — куды, самі ведаеце.</div>
<div class="s5">—&nbsp;Гладзіць яшчэ не гладзілі, — сказаў каплан, дачакаўшыся, пакуль Лотр выгаварыцца. — Дый няма патрэбы.</div>
<div class="s5">—&nbsp;Як?</div>
<div class="s5">—&nbsp;Ды ён усвядоміў, што не меў рацыі. І мы пазбеглі іх нараканняў у залішняй жорсткасці…</div>
<div class="s5">—&nbsp;Што, «велля»?*</div>
<div class="s5"><i class="s4">* «Велля» — «неспаннё». Падсуднага катавалі тым, што пазбаўлялі сну на працягу сарака гадзін.</i></div>
<div class="s5">—&nbsp;Ды мы, бачыце, проста адвялі яго куды трэба і растлумачылі значэнне і прынцып дзеяння некаторых прылад.</div>
<div class="s5">—&nbsp;Такі конь? Спалохаўся? Прарок?</div>
<div class="s5">—&nbsp;Коні таксама хочуць жыць. І потым, ён не прарок, а шарлатан.</div>
<div class="s5">—&nbsp;Добра, — сказаў Лотр. — Хай цяпер прыходзіць штотыдзень за тлумачэннямі і прарочыць тое, што патрэбна нам… Што там у цябе, Карніла?</div>
<div class="s5">—&nbsp;Удваіх, — сказаў сотнік. — У садзе ў Палянак. З Анеяй, дачкой мечніка.</div>
<div class="s5">Абодва жахнуліся, убачыўшы вочы кардынала.</div>
<div class="s5">—&nbsp;Ідзі, — глуха сказаў ён. — Схапі.</div>
<div class="s5">—&nbsp;Мяркую, позна, — сказаў Карніла.</div>
<div class="s5">Словы ягоныя міжвольна прагучалі, як жарт.</div>
<div class="s5">—&nbsp;Выйдзі, — кінуў кардынал жанчыне.</div>
<div class="s5">Тая надзьмула вусны.</div>
<div class="s5">—&nbsp;Табе кажу.</div>
<div class="s5">Марына незадаволена ўзнялася. Пагойдваючы клубамі, пайшла да дзвярэй.</div>
<div class="s5">—&nbsp;В-вох, — ні з пушчы ні з поля сказаў Карніла. — Спакуса!</div>
<div class="s5">Усе маўчалі. Лотр сядзеў з заплюшчанымі вачыма. Белы, як сала. Калі ён расплюшчыў вочы, яны не абяцалі даравання:</div>
<div class="s5">—&nbsp;Дачка мечніка Палянкі Анея. Святая. Жонка пана Хрыста… І яна ўпэўнена, што ён — Хрыстос?</div>
<div class="s5">—&nbsp;Іначай, пэўна, нічога б і не было, — сказаў Карніла. — Яна славілася чысцінёю і цнотай. Яна ў вялікай веры жыла.</div>
<div class="s5">—&nbsp;Змоўч, — шэптам сказаў кардынал.</div>
<div class="s5">—&nbsp;Ведаеце, што з гэтага будзе? — плоскія вочы Басяцкага нядобра ўсміхаліся. — Гэты круцель цяпер не адмовіцца ад самазванага імя. Таму што збаіцца страціць яе.</div>
<div class="s5">—&nbsp;Гэта так, — шэптам сказаў Лотр.</div>
<div class="s5">—&nbsp;Калі яна даведаецца аб падмане — яна плюне яму ў твар. Ён цяпер не адмовіцца.</div>
<div class="s5">—&nbsp;Забіць, — ціха сказаў Лотр. — Абаіх.</div>
<div class="s5">Дамініканец усміхнуўся.</div>
<div class="s5">—&nbsp;Ненадоўга ж вас хапіла, — ён перайшоў на лаціну. — Казалі аб тым, што Ігнацы, што сябры ягоныя, што я — пачынаем велізарную справу. Што папа хай сабе праз дзесяць — пятнаццаць — дваццаць год прызнае нас. Што саюз наш будзе наймацнейшым саюзам зямлі. «Сыны Езуса», «Братэрства Езуса», ці як яно там. Казалі, што сіла наша ва ўсёпранікальнасці і патаемнасці. Казалі, што мы не павінны апаганьваць наш шлях яўнымі і адкрытымі расправамі. І вось цяпер ледзь нейкая дробязь закранула вас — вы забылі ўсё. Дарэмна браты адкрылі вам нашу таямніцу. Нас мала, мы пакуль вымушаны маўчаць і хавацца, як першыя хрысціяне. Але гора нам і мы прапалі, калі стаў на пачатку нашай дарогі такі, як вы. Я вымушан буду ўзняць голас перад людзьмі, якія здолеюць дабіцца ў папы Льва, каб ён заняўся гэтым сам і праверыў, ці адпавядаеце вы месцу, на якім сядзіце…</div>
<div class="s5">Лотр змежыў вочы. Мніх сказаў ужо мякчэй:</div>
<div class="s5">—&nbsp;Мне няма справы да жыцця і смерці гэтых людзей. Але схапіце іх тут, забіце іх тут — і мы ўбачым паўтарэнне таго, што было нядаўна. І на гэты раз нас не ўратуе нішто. А калі мы і ўцячом — увесь хрысціянскі свет зацікавіцца тым, што тут робіцца. Тое, што прыйдзе канец вашай славе, а магчыма і жыццю — дробязь. Але тое, што справа ратавання веры, мая будучая справа, справа майго братэрства выйдзе на свет — за гэта не будзе нам даравання ад улад і Бога. Тут і індульгенцыі не дапамогуць. Гэта вам не Тэцэлева дурацкае абяцанне*, гэта вам не на Дзеву Марыю зрабіць замах.</div>
<div class="s5">* Саксонскі манах Тэцэль казаў, гандлюючы індульгенцыямі: «…яго свяцейшасць надзяліў мяне вялікай уладай — ад аднаго голасу майго брама нябёсаў адчыняецца нават перад такімі грэшнікамі, якія адчувалі пажадлівасць да святой Дзевы, каб… апладніць яе».</div>
<div class="s5">Ён даў Лотру абдумаць свае словы і спытаў:</div>
<div class="s5">—&nbsp;Н-ну?</div>
<div class="s5">—&nbsp;Ты Хрыстова нявеста? — Лотр сказаў гэта праз зубы. — Што ж, будзеш Хрыстовай нявестай. Карніла, адразу, як гэтае адроддзе пекла пойдзе ад тае шлюхі, схапіце яе, схапіце… патаемна, — гэтае слова далося кардыналу з цяжкасцю. — І зараз жа адвязіце яе ў Машкаўскі кляштар, на пострыг. Хай замольвае пралюбадзейства. — І дадаў: — Мараль вышэй за ўсё.</div>
<div class="s5">—&nbsp;Вось такі вы на месцы, — усміхнуўся каплан. — Ты прыдумаў дзівосна. Ты нават сам не ведаеш, чаму тое, што ты прыдумаў, дзівосна.</div>
<div class="s5">Лотр знакам адпусціў сотніка. Годныя людзі засталіся адны.</div>
<div class="s5">—&nbsp;Ведаеш, чаму гэта добра? — спытаў мніх. — Ён адразу ж кінецца шукаць яе, і такім чынам мы пазбавім ад яго Гародню. Без шуму пазбавім… «Добры наш народ, чакай. Ён з'явіцца яшчэ. Хрыстос з апосталамі сваімі пайшоў хадзіць па краю, казаць слова Божае і памагаць людзям».</div>
<div class="s5">—&nbsp;Чакай, — сказаў Лотр. — Тут трэба нібы ў шахматах… Значыць, яе выдаляем — ён ідзе з горада?</div>
<div class="s5">—&nbsp;Тут не трэба «нібы ў шахматы». Логіка супрацьпаказана жыццю. Гэта толькі дурні і поўныя бездары патрабуюць, каб усё было заматывавана. Гэта не жыццё. Гэта — шкілет. Без жыцця і яго пульсавання. Без плоці. Без праўды… Вось слухай. Трэба, каб ён ведаў, што яе нехта ўкраў і павёз. Для гэтага досыць і добрых суседзяў. І ён будзе рвацца за ёю. Але тут яго можа спыніць боязь моцных ворагаў. Таму адначасова трэба злёгку пераканаць яго, што яна кінула яго, і абудзіць гнеў. Гэтыя розныя пачуцці будуць мучыць яго. Цяга, нянавісць, абражаная вера. І, больш за ўсё, жаданне, каб скончылася гэтая няўпэўненасць, каб было нешта а д н о. Да гэтага, да раўнавагі, заўсёды імкнецца кожны чалавек, герой або шалбер і круцель. І гэтая прага да а д н а г о, да в е д а н н я выбавіць яго з горада хутчэй, чым адна нянавісць або адно каханне. Нянавісць можа забыцца. З каханнем можна праседзець у горадзе яшчэ тыдзень і, між іншым, за чвэрць дня скінуць нас або зрабіць наша становішча нясцерпным. А так ён не будзе чакаць і дня.</div>
<div class="s5">—&nbsp;Рацыя. Аб выкраданні скажуць суседзі. А хто аб здрадзе?</div>
<div class="s5">Пёс Пана Бога маўчаў. Пасля спытаў ціха:</div>
<div class="s5">—&nbsp;Табе не шкада будзе развітацца з ёю?</div>
<div class="s5">—&nbsp;З некаторага часу — не шкада, — сказаў Лотр.</div>
<div class="s5">—&nbsp;Я спадзяваўся на гэта. Вось яна і скажа. А згодзіцца пайсці ад цябе? Сачыць? Даносіць?</div>
<div class="s5">—&nbsp;Ёй давядзецца, — Лотр крыва ўсміхнуўся. — Хацеў бы бачыць я, як гэта яна не згадзілася б.</div>
<div class="s5">—&nbsp;Толькі без шуму. Разумееш, нам патрэбен каля яго свой чалавек. Каб раіў, сачыў, даносіў. Лепей за ўсё, калі гэта будзе жанчына. Яна. Вуха наша. Лепшае наша войска… Паабяцай ёй, што адразу, як толькі яна выканае справу, яна вернецца да цябе. Назаўжды. А калі захоча спакою — мы знойдзем ёй мужа… багатага нобіля.</div>
<div class="s5">—&nbsp;І што яна будзе даносіць? І як?</div>
<div class="s5">—&nbsp;У кожным горадзе ёсць сувязныя галубятні. Хай з кожнага горада адпраўляе па голубу. Калі яны будуць мірна махлярыць, апосталы, калі яны будуць мірна ашукваць і губляць славу і людзі пачнуць забываць іх — яна дасць яму грошай і пераканае «ўзнесціся». І люд будзе чакаць яго.</div>
<div class="s5">—&nbsp;А калі ён зробіць замах на веру?</div>
<div class="s5">—&nbsp;Ён не зробіць. А калі пачне дбаць аб сіле і славе, калі замахнецца на нас — хай яна прывяжа да нагі голуба пярсцёнак і затрымае іх на тым месцы дні на тры. Тады ў тое месца паскача Карніла з людзьмі.</div>
<div class="s5">—&nbsp;І што?</div>
<div class="s5">Агонь трапятаў на твары мніха. Аблічча ўсміхалася. Цені бегалі ў зморшчынах і трывала ляжалі ў вачніцах. Страшная маска нечым вабіла.</div>
<div class="s5">—&nbsp;Божа мой, — сказаў ён. — Столькі глухіх яроў!… Столькі сведкаў «узнясення»!</div>
<div class="s5">Месячнае ззянне ляжала на дрэвах. Снапы святла падалі з царкоўных акенцаў у сад, і ў гэтых снапах клубіўся лёгкі туман. А яны ўсё яшчэ ішлі некуды ў глыбіню гэтага вялікага саду, і цвіў глог, і кожная яго галіна была, як белы і зеленавата-ружовы — ад месяца — букет.</div>
<div class="s5">Галіны апускаліся за імі. Ён абняў яе за талію, і яны ішлі. Пасля спыніліся.</div>
<div class="s5">Закінуўшы твар, яна глядзела яму ў вочы, як на святую статую, што раптам ажыла. І ён, нечакана хрыпла, спытаў:</div>
<div class="s5">—&nbsp;Як цябе зваць?</div>
<div class="s5">—&nbsp;Я — Анея, — сказала яна. — Анея… Мне здаецца, гэта сон… Гэта не сон?</div>
<div class="s5">А ён успомніў прынізлівыя галадоўкі і вандраванні.</div>
<div class="s5">—&nbsp;Сон, — сказаў ён. — І ў цябе, і ў мяне — сон. Ты — Анея… А я…</div>
<div class="s5">—&nbsp;Не трэба, — спяшаючыся, сказала яна. — Я ведаю, хто ты… Сёння ты высіўся над усімі, і сонца было за тваёю спіною. У мяне — падгіналіся калені… Дзе твае крылы?</div>
<div class="s5">«Пане Божа, — з болем падумаў ён, — спытала б яна лепей, дзе мае рогі».</div>
<div class="s5">Яму зрабілася пакутліва-балюча… Крылы… Ведала б яна, як яны здабывалі хлеб, як ён спалохаўся катавання, як вырашыў жыць, як усе, ваўком і махляром, падступным здрайцаю, бо іначай нельга. Ён будзе так жыць. А яна кажа аб крылах.</div>
<div class="s5">Ясна, што яна зусім не любіць яго, бадзягу і шалбера. Перад ёю — Бог. Волі ягонай — не пярэчаць. Ён можа ўзяць яе, і яна не скажа слова супраць. Ён можа прымусіць яе зрабіць усё: забіць сябе, нагаю прайсці па вуліцах, і вось гэта… Ён ледзь не плакаў ад страшнага прыніжэння і ад нясцерпнай цягі, ад кахання да яе. Ён адчуваў сябе падманшчыкам, здраднікам усяго святога, тым, хто топча давер'е дурненькага і добрага чалавека. Ён ведаў, што не даруе сабе, і пагарджаў сабою, і ненавідзеў сябе, і ненавідзеў Бога. І жылі ў яго сэрцы рэўнасць, нянавісць і гнеў.</div>
<div class="s5">—&nbsp;Ты кахаеш мяне? — з надзеяй спытаў ён.</div>
<div class="s5">—&nbsp;Я кахаю цябе, Божа наш.</div>
<div class="s5">—&nbsp;А я? — пакутліва вырвалася ў яго з грудзей. — А каб я быў іншы… Тады… дзеля мяне самога?…</div>
<div class="s5">—&nbsp;Але ты не іншы, — у вачах у яе жылі ўтрапенне і шалёны, самнамбулічны экстаз. — Ты не можаш быць іншы… Ты — Бог. У цябе залатыя валасы. Іскры ў іх.</div>
<div class="s5">Гэты шэпт прымушаў яго калаціцца. Што ж гэта за насланнё? Ён губляў галаву. А вакол былі нетры з кветак.</div>
<div class="s5">І ў гэтых нетрах яна ўпала перад ім на калені. Разгублены, ён паспрабаваў узняць яе, але сустрэў такое супраціўленне, што зразумеў: не здолее. Жанчыны ніколі не стаялі перад ім на каленях. Гэта было дзіка, і ён паспяшаўся таксама апусціцца на калені, пераступіўшы яшчэ адну прыступку да апошняга.</div>
<div class="s5">У месячным тумане гучалі здалёк спевы:</div>
<div class="s5">—&nbsp;«Анёл, увашэд да яе, сказаў: радуйся, благадатная! Пан Бог з табою; блаславёная ты паміж жонамі».</div>
<div class="s5">«Блаславілася, — думаў Хрыстос. — Усё адно як з першым — лепшым. Радуйся! Ёсць чаму радавацца».</div>
<div class="s5">Яна плакала, абдымаючы яго. Магчыма — ад шчасця.</div>
<div class="s5">—&nbsp;Я ведала… заўсёды… Я чакала кагосьці… Не купца, якому — грошы… Не смярдзючага воіна… Нехта з'явіцца да мяне калі-небудзь… Але я не думала, што так… Што ты… Ты з'явішся да мяне… Чаму так доўга не прылятаў?… Цэлых семнаццаць год?</div>
<div class="s5">—&nbsp;Нядаўна толькі навучылі, — сумна сказаў ён. — Калі вылецеў з калегіюма.</div>
<div class="s5">Ён глядзеў на яе. Яна была прыўкрасная. І яна не кахала яго. Яна казала гэта іншаму. Ён захлынуўся ад рэўнасці і не мог больш маўчаць:</div>
<div class="s5">—&nbsp;Анея… Ты ж гэта не мне… Ты — іншаму… А я просты шкаляр, валацуга, шалбер.</div>
<div class="s5">Яна не чула. А можа, няздатная была чуць, і словы зараз дзеля яе былі пазбаўленымі сэнсу гукамі.</div>
<div class="s5">—&nbsp;Не трэба, — як глухая, сказала яна. — Я ведаю тваё смірэнне. Простая палатніна, пыл дарог, уздыхальня, дзе ты ніжэй за разбойніка. Але ж я ведаю, хто ты. І я кахаю цябе. Я нікога яшчэ так не кахала.</div>
<div class="s5">У абурэнні і крыўдзе ён адарваўся ад яе, хаця гэта і было вышэй за ягоныя сілы. Глухая крыўда рухала ім.</div>
<div class="s5">—&nbsp;Ты не хочаш слухаць. Я пайду.</div>
<div class="s5">Яна ўся сціснулася.</div>
<div class="s5">—&nbsp;Я ведаю, — ціха-ціха сказала яна. — Я ж ведаю, што я не варта цябе, што гэта неба падарыла мне незаслужаную літасць. Хочаш — ідзі. Усё ў тваёй святой волі… Няма цябе — няхай тады пекла… Нашто мне жыццё, калі мяне пакінуў мой Бог?</div>
<div class="s5">І ён зразумеў, што яна так і зробіць. Нельга было яе пераконваць. І нельга, смяротна-небяспечна было не зрабіць подласці, пакінуць яе і пайсці.</div>
<div class="s5">Самкнуўся круг. І ён, разрываючыся ад пагарды да сябе і несамавітай цягі да яе, здаўся, зразумеўшы, што нічога больш нельга, акрамя таго, што павінна адбыцца.</div>
<div class="s5">«І сказаў ёй анёл: не бойся…» — ляцелі здалёк, нібы з самага неба, спевы. Сакавік крочыў па зямлі. І яна заплюшчыла вочы і, дрыжучы, сказала:</div>
<div class="s5">—&nbsp;Пацалуй мяне, мне страшна. Але гэта, напэўна, так і трэба, калі прыходзіць Бог… Я веру табе.</div>
<div class="s5">«Верыць? Мне?» — паспеў ён яшчэ падумаць з непамерным здзіўленнем, але вусны ягоныя прыпалі ўжо да чагосьці, і гэтага ён чакаў усё жыццё, і паплылі бліжэй да ягонага аблічча травы і спыніліся, а пасля, праз незлічоныя стагоддзі, здрыганулася зямная цвердзь.</div>
<div class="s5">Ляцелі аднекуль галасы, чуліся за мурам крокі, смех і гукі лютні. У ззянні месяца заспявалі маладыя галасы:</div>
<blockquote>Глог у цямноцці сіні<br />На Замкавай цвіў старане,<br />Калі на падвор'е дзяўчыны<br />Дзівосны прыйшоў ганец.<br />Сказаў ён ёй: «Кахаю»,<br />З любоўю сказаў і тугой.<br />І заспявалі на небе:<br />«Дзяўчына, Пан Бог з табой».<br /></blockquote>
<div class="s5">Ціхі голас казаў, што нехта любы, мілы і каханы. А над усім гэтым у месячным дыме распасціралася бяздоннае неба, і мігцела ў ім то белая, то сіняя, то вясёлкавая зорка.</div>
<div class="s5">Раніцаю ён пераскочыў цераз плот:</div>
<div class="s5">—&nbsp;Я прыйду вечарам і забяру цябе.</div>
<div class="s5">—&nbsp;Так… Так…</div>
<div class="s5">—&nbsp;Назаўсёды. Я толькі павінен падрыхтавацца.</div>
<div class="s5">—&nbsp;Я чакаю.</div>
<div class="s5">…Ён ішоў вуліцай, і ягоны твар быў як быццам адноўлены тым, што з ім адбылося. Магчыма, таму, што ў нахабных калісьці, круцельскіх вачах жыло ціхае і добрае ззянне.</div>
<div class="s5">Яшчэ дужа здалёк ён убачыў, што насустрач яму рухаюцца дванаццаць занепакоеных постацяў. Але раней, чым ён паспеў хаця трохі наблізіцца да іх, на яго выкруціўся з завулка п'яны з раніцы, доўгавалосы, страшны і зверападобны, у сваіх шкурах Іллюк Спасаіконапрэабражэнскі.</div>
<div class="s5">—&nbsp;А-а, Езусе літасцівы, — ён ледзь трымаўся на нагах. — Во дзе сустрэліся! Дазвольце рончку. Я ж, можна сказаць, твой Ілія. Той, пра якога яшчэ Ісайя казаў: «Голас, што лямантуе ў пустыні». Я… — і тут ён змаху чабарохнуўся ў вялізную лужыну, — Іаан Ксціцель.</div>
<div class="s5">—&nbsp;Што гэта за свіння? — грэбліва спытаў Тумаш.</div>
<div class="s5">—&nbsp;Ілія, — сказаў Братчык. — Які папярэднік, такі і месія.</div>
<div class="s5">—&nbsp;А я ж… падрыхтаваў шлях твой перад табою.</div>
<div class="s5">Фама — Тумаш падміргнуў. Сіла — Якуб і Лявон — Пётр схапілі папярэдніка за рукі і павалаклі. Ён араў нагамі зямлю, робячы дзве баразны:</div>
<div class="s5">—&nbsp;Не пазнаеш? Адракаешся? А я ж цябе ў Ярдань мачаў! Ну пачака-ай! Прарочыў я! Зведаеш ты цяпер мае прароцтвы! Голас Божы быў у тых начных людзей. Чакаай!</div>
<div class="s5">Юрась плюнуў і рушыў далей.</div>
<div class="s5">Калі ўсе яны зварочвалі з Мечнай вуліцы на вуліцу Абдзёртага Бабра, насустрач ім трапілася два дзесяткі коннікаў у чырвоных плашчах: замкавая варта. За імі цягнулася вельмі абдзёртая закрытая карэта, запрэжаная парай добрых белых коней.</div>
<div class="s5">Хрыстос не звярнуў на іх увагі. Яму было не да таго.</div>
<div class="s5">…Праз некалькі гадзін яны сядзелі ў Юрасёвым пакоі і спрачаліся. Спрачаліся зацята.</div>
<div class="s5">—&nbsp;Ажэніцца ён, — іранізаваў Лявон — Пётр. — Не паспеў з'явіцца пан Езус, як ён, ці ведаеце, ажэніцца, — тытунёвыя Лявонавы вочы бегалі. — Ясна, што тут такое: шлюб пад плотам, а вяселле — потым.</div>
<div class="s5">—&nbsp;Я табе, Лявон, зараз дам па тваёй апостальскай лысіне, каб языка свайго атрутнага пазбавіўся, — спакойна сказаў Юрась.</div>
<div class="s5">Конаўка згубіў раўнавагу. Заенчыў ледзь не з адчаем:</div>
<div class="s5">—&nbsp;Ды ты разумееш, што гэта такое будзе, тваё вяселле? Ты ж адразу як Хрыстос ляснешся. Ты ж сам нядаўна казаў, што будзеш плысці, як лёс нясе, узвышацца, уладу браць, грошы браць. — І перадражніў: — «Раз ужо застануся ў гэтым гноі, ра-аз усе гэтыя свінні».</div>
<div class="s5">—&nbsp;Учора думаў, — сказаў Братчык. — А сёння брыдка мне.</div>
<div class="s5">—&nbsp;Яна Ксціцеля памятаеш? — нервова спытаў гарбаносы мытар. — Зладзеі мы. Нельга спыніцца, раз трапілі, як сучка ў кола. Вішчы ды бяжы. Спынішся — яны табе прыпомняць, што ты і хто ты. На прэнгу ўспомняць, якое яно, увазнясенне ды ў неба ўзяцце. Люд цябе на шматкі разарве.</div>
<div class="s5">—&nbsp;Як хочаце, — упарта сказаў Хрыстос. — Я павінен…</div>
<div class="s5">—&nbsp;Перад кім? — залямантаваў яловым голасам Якуб Алфееў. — Перад дзеўкай той? Ды спі ты з ёй, колькі хочаш — слова ніхто не скажа. Бласлаўляць цябе стануць, стопы цалаваць. Ёй, думаеш, нешта іншае трэба? Ты — Бог.</div>
<div class="s5">—&nbsp;Дзеля яе…</div>
<div class="s5">—&nbsp;А пра нас забыў?! Зноў на дарогу?! А жэрці што?!</div>
<div class="s5">—&nbsp;Аўтух — Андрэй па-дурному зазваніў у кішэні грашыма.</div>
<div class="s5">—&nbsp;А, грошы, — успомніўшы, сказаў Хрыстос. — Вось тут кожнаму па чатыры залатых… І мне тое самае… Я сабраў.</div>
<div class="s5">І тут выбухнулі страсці.</div>
<div class="s5">Братчык ніколі не мог уявіць, што дзесяць чалавек могуць так крычаць.</div>
<div class="s5">—&nbsp;А пасля што? Гэта на ўсё жыццё?</div>
<div class="s5">—&nbsp;Яшчэ каб казну ўзяць, коней накр… намяняць, дык тады нічога. А тое… чатыры манеты.</div>
<div class="s5">—&nbsp;У мяне гэта самая ўдалая роля, — рыпеў Баўтрамей. — Плацяць як ніколі.</div>
<div class="s5">—&nbsp;Пашанцавала так, — галава на блюдзе варушыла тоўстай верхняй губой. — А табе чаго яшчэ трэба?! Наракальнік ты! Еўнах!</div>
<div class="s5">—&nbsp;І я!… Гэна!… Як яго!… Яно!… Ну, таго!!!</div>
<div class="s5">—&nbsp;Каханыя, — супакойваў жанчынападобны Іаан. — Нашто ісці? Ён не думае. Добрае робіць свету і сабе.</div>
<div class="s5">Ад гвалту барабаніла ў вушах.</div>
<div class="s5">—&nbsp;Цыц! — гаркнуў раптам няверны Тумаш. — А я згодзен з ім. Дзеля гонару.</div>
<div class="s5">—&nbsp;Разумны чалавек, — сказаў Раввуні і пахваліў сябе, не ўтрымаўся: — Амаль як яўрэй.</div>
<div class="s5">—&nbsp;Дык што ты яшчэ вякнеш? — пагрозліва спытаў у Пятра Хрыстос.</div>
<div class="s5">Той, унікаючы позірку, глядзеў у акно.</div>
<div class="s5">—&nbsp;А ты падумаў, Лявон, на які ты час — Пятро? — сказаў Юрась. — І ты падумаў, што пакуль ты патрэбен — у цябе грошы, а калі ты не будзеш патрэбен — у цябе не будзе не толькі грошай, а і галавы…</div>
<div class="s5">—&nbsp;А ты падумаў, Хрыстос, — засычэў раптам Пётр, — што гэта адзіны раз лёс дае ў рукі такі козыр? Што не яны табе, а ты ім можаш знесці галаву? Што працягні ты руку, і Гародня — твая… Беларусь — твая… Жмойская зямля — твая… Падляшша — тваё… Каралеўства — тваё… Палова зямлі — твая. І ты ж сам яшчэ нядаўна згаджаўся на гэта, здаецца? Што яны могуць?! А ты можаш усё.</div>
<div class="s5">—&nbsp;Ведаю. Мог бы. Але гэта шмат намаганняў… Палова жыцця… Адна гадзіна змяніла ўва мне ўсё. Я не хачу губляць не толькі што паловы жыцця, а і ніводнай хвіліны. А калі не аддаць гэтаму ўсяе сілы, хітрасці… подласці — гэта скончыцца не панаваннем, а плахай.</div>
<div class="s5">—&nbsp;З-за дзеўкі залатую раку губляеш, — Жарнакрут — Баўтрамей распусціў рот-зашмаргу. — Дзеўку яму трэба.</div>
<div class="s5">—&nbsp;Няладна, — сказаў Тумаш. — Ну і дзеўку.</div>
<div class="s5">—&nbsp;Мілы, — са здзеклівай пяшчотай сказаў Іуда, — у савана няма кішэняў.</div>
<div class="s5">Юрась устаў:</div>
<div class="s5">—&nbsp;Як хочаце: я іду. Хто хоча ісці са мной — хай чакае.</div>
<div class="s5">—&nbsp;Я пачакаю цябе каля брамы, — сказаў Раввуні.</div>
<div class="s5">Якраз у гэты час у гатычнай капліцы Машкаўскага кляштара канчаўся пастрыг. Пагражалі галасы пад вострымі скляпеннямі, у змроку. А ў пляме слабага святла, што падала з акна на каменныя пліты падлогі, стаяла жанчына, і было на ёй — замест андарака, казнаткі і карабліка — грубае адзенне манахіні.</div>
<div class="s5">А побач з жанчынай стаяла маці-настаяцельніца, нязмерная ўпоперак баба год пад сорак, з абліччам адначасова ліслівым і ўладным, і сціскала руку новай манахіні. Сціскала разам са свечкай, каб не ўздумала кінуць ці выпусціць.</div>
<div class="s5">Свечка капала гарачым воскам на тонкія пальцы маладой рукі, але Анея не адчувала болю. Сцяла сківіцы. Глядзела ў адну кропку.</div>
<div class="s5">З капліцы яе павялі пад рукі. У левым нефе настаяцельніца спыніла яе:</div>
<div class="s5">—&nbsp;Н-ну, колькі яшчэ як драўляная будзеш? Усё ўжо. Усё. Чуеш?</div>
<div class="s5">—&nbsp;Чую. — У яе вачах раптам з'явілася жыццё. — Што ж, і так і так я нявеста Хрыстова, жонка Хрыстова… Ягоная.</div>
<div class="s5">—&nbsp;Гм… Усе мы тут яго нявесты.</div>
<div class="s5">І тут у вачах жанчыны плескануўся гнеў. З непрыхаванай іроніяй яна агледзела постаць ігуменні.</div>
<div class="s5">—&nbsp;Гэта вы — нявеста? Доўга ж вам яго чакаць. Мой ён. Чуеш ты — мой. Ён праз муры ўбачыць. Ён прыйдзе.</div>
<div class="s5">І ён прыйшоў. І вось ужо вельмі доўга стукаў у аканіцы дома на Мечнай вуліцы, хадзіў, а пасля бегаў па сцежках саду.</div>
<div class="s5">Гэты дзённы сад страціў начное ачараванне. Голыя і паўсядзённыя былі дрэвы. Мёртва-белы быў у дзённым святле глогавы цвецень. І нават стаў у канцы саду быў не сіні, як уначы, а цёмна-празрысты.</div>
<div class="s5">І тут нідзе не было яе.</div>
<div class="s5">Пусты быў дом. Пустыя былі сцежкі.</div>
<div class="s5">—&nbsp;Анея! — не стрываўшы, закрычаў ён. — Анея.</div>
<div class="s5">Яго чамусьці ахапіў смяротны жах.</div>
<div class="s5">—&nbsp;А-не-я!</div>
<div class="s5">—&nbsp;Дзядзечка, — пачуў ён дзіцячы галасок, — вы чаго крычыцё?</div>
<div class="s5">Ён убачыў над плотам галаву. Хлапчук год пад дзесяць вырачваў на яго шэрыя вочы, хлопаў даўжэзнымі цёмнымі вейкамі:</div>
<div class="s5">—&nbsp;Анея тут жыве. Дзе?!</div>
<div class="s5">Хлопчык узлез на плот і сеў. Пачухаў адной босай нагой другую.</div>
<div class="s5">—&nbsp;Гэта ты той дзядзька, што «неадменна павінен быў прыйсці»?</div>
<div class="s5">—&nbsp;Ну.</div>
<div class="s5">—&nbsp;Пабажыся.</div>
<div class="s5">—&nbsp;А каб на цябе… Ну… ну, хай мяне пярун шасне.</div>
<div class="s5">—&nbsp;Эге… То Анею… коннікі пад'ехалі ды сілком павязлі.</div>
<div class="s5">—&nbsp;Сам бачыў? Што за коннікі?</div>
<div class="s5">—&nbsp;Не-а… Не ведаю, што за коннікі. Я ж сам не бачыў. Ужо як адвезлі, то нейкая цётка прыйшла, ды мне перніка дала, ды сказала: «Цётку Анею павезлі… То яна злаўчылася мне шапянуць, а я… а я вось табе кажу. Як прыйдзе той дзядзька, што неадменна павінен быў прыйсці — скажы яму, што… цётка Анея паехала па Лідскай дарозе».</div>
<div class="s5">Юрась стаяў, як прыбіты:</div>
<div class="s5">—&nbsp;То «паехала» ці «сілком павезлі»?</div>
<div class="s5">—&nbsp;А я ж, дзядзечка, не ведаю. Цётка тая казала — «сілком», але «паехала». Можа, і сілком, але я, каб цётка Анея крычала, дык не чуў. Я тады ў каморы сядзеў, бо вяршкі злізаў. Яны толькі выехалі, а тут мяне матка і выпусціла, дараваўшы, дзякуй ёй Божа, а тут і цётка пернік прынесла.</div>
<div class="s5">Юрась задумаўся. Што ж тут было? Сапраўды выкралі? А можа, адчула душою падман і з'ехала сама? Не даравала? Бацька, загадам князя, у Менску збройнікаў вучыць. Маці няма. То, можа, з'ехала да яго?… Але трывога ўсё нарастала. Чаму не дачакалася? Не можа быць, каб да бацькі. Калі выкралі — то хто і нашто? І хто пасмеліцца ўзняць руку на дачку мечніка? А калі з'ехала сама, адчуўшы, што ён не той, успомніўшы яго начныя словы, якіх не чула тады, — то як, як яму тады жыць?!</div>
<div class="s5">Ён страпянуўся:</div>
<div class="s5">—&nbsp;Дзякуй, сынок.</div>
<div class="s5">—&nbsp;Вы яе знойдзеце. Яна мяне любіць. А я… ну, з бацькамі, ясна, яе аберагаю.</div>
<div class="s5">«Гэх, хлопча, — падумаў Братчык, — кепска ты яе аберагаў. Ды я не скажу табе гэтага».</div>
<div class="s5">—&nbsp;Мы з ёю сябры — не разлі вада.</div>
<div class="s5">—&nbsp;Я знайду яе, сынок.</div>
<div class="s5">Юрась пабег.</div>
</div>
<div class="chapter">
<h1 class="s1">РАЗДЗЕЛ ХVІ САРОНСКАЯ ЛІЛЕЯ</h1>
<div class="s5">…Кажуць таксама, што жыціе гэтай святой пачалося з таго, што, не маючы чым заплаціць пагоншчыку мулаў, яна заплаціла яму натурай.</div>
<div class="s5"><i class="s4">Апокрыф</i></div>
<p style="margin:0pt;">&nbsp;</p>
<div class="s5">Было ўжо зусім цёмна. За акном Братчыкава пакоя свяцілася ў змроку чырвоная стужка зары.</div>
<div class="s5">Свяцільнік ледзь мігцеў, вырываючы з цямноцця лысіну Баўтрамея, жывое, бы ў малпы, аблічча Іліяша — Сымона, доўгія валасы і юродскія вочы Ладыся — Іаана, ды яшчэ, далёка ад святла, вузкую руку Хрыста, што бязвольна звісала з каленяў. Вышэй за яе трывожна блішчэлі Юрасёвы вочы.</div>
<div class="s5">Апосталы не маглі зразумець, што здарылася. Братчык з'явіўся змрочны і ніякіх загадаў не аддаваў, толькі шпурнуў Піліпу ледзь не трэць усіх грошай і сказаў:</div>
<div class="s5">—&nbsp;Віна… Вячэраць.</div>
<div class="s5">Гэта было добра. Значыцца, галава раздумаў ісці з горада на галодныя і пыльныя дарогі. Раздумаў, прынамсі, на некалькі дзён.</div>
<div class="s5">Апосталы радаваліся. Але, з другога боку, словы Юрася аб небяспецы і магчымай пласе ўсё ж запалі ім у вушы, дый Фама, пасля адыходу Хрыста з Іудам, добра такі ўклаў усім розуму ў галаву. Княства княствам, а сваё жыццё даражэй.</div>
<div class="s5">І вось таму яны зараз і радаваліся, што застаюцца, і адначасова пабойваліся і хацелі пайсці і знікнуць.</div>
<div class="s5">Тумаша не было. Даведаўшыся, што будзе віно і вячэра, ён спытаў у Хрыста:</div>
<div class="s5">—&nbsp;Дзевак хіба паклікаць?</div>
<div class="s5">—&nbsp;Дзеля сябе і іншых — як хочаш, — думаючы пра нешта другое, сказаў ілжэ-Хрыстос.</div>
<div class="s5">Фама крэкнуў з многім значэннем, але той не раззлаваўся, і шляхціц, зразумеўшы такі стан як згоду, пашыбаваў у горад раскідаць свой брэдзень.</div>
<div class="s5">І вось усё было падрыхтавана ўжо, а яго не было, і ўсе моўчкі чакалі, і толькі Іуда ў куце пра нешта такое шаптаўся з Хрыстом:</div>
<div class="s5">—&nbsp;Ну, і што ты думаеш рабіць?</div>
<div class="s5">—&nbsp;Пэўна, чакаць. Сюды, можа, дойдуць звесці, а там… голка ў стозе.</div>
<div class="s5">—&nbsp;І я-ткі пайшоў бы.</div>
<div class="s5">—&nbsp;Іосія, мілы. Што я магу ведаць? Я нават не ведаю, а можа, яна сама пайшла ад мяне? Можа, яна зразумела ці нехта адкрыў ёй вочы? І вось… не сцярпела падману, прыніжэння, таго, што сама кінулася.</div>
<div class="s5">—&nbsp;А можа, ёй зараз так кепска, што… Можа, чакае паратунку?</div>
<div class="s5">—&nbsp;А можа, шчаслівая, што мяне няма.</div>
<div class="s5">—&nbsp;Гм, рацыя, — сцвердзіў Іуда. — І, аднак, думаць трэба. Шукаць. І заўваж, тут шукаць непрытульна. І можа прыйсці час, што ты не здолееш і думаць. І я не здолею думаць. Чаму? Таму што думаць можна, калі ёсць чым думаць, а калі чым думаць няма, то і думаць няможна. Скажу толькі адно, каб табе, можа, было лягчэй. Што можа зрабіць Іуда? Ён можа кінуць друга? А друг кінуў яго аднаго ў Слоніме? Ці ён можа, каб сябра павесілі?</div>
<div class="s5">У гэты момант адчыніліся дзверы, пачуўся вясёлы рогат і віск, і ў пакой пачалі плысці, не датыкаючыся нагамі зямлі, дзеўкі.</div>
<div class="s5">Адна, дзве, тры, чатыры, пяць… За імі з'явіўся, сапучы, наліты крывёй, шчакасты Багдан Роскаш. Дзеўкі віселі ў яго на працягнутай руцэ. Але гэта быў яшчэ не канец. Тумаш бокам зрабіў яшчэ крок, і другі, і трэці — і вось яшчэ чацвёра дзяўчат віселі на другой ягонай руцэ і матлялі нагамі ў паветры.</div>
<div class="s5">—&nbsp;Вось, — сапучы, сказаў Тумаш. — Добры вечар у хаце… Яны прыехалі… Меў ласку даставіць.</div>
<div class="s5">Апусціў дзяўчат на падлогу.</div>
<div class="s5">—&nbsp;Гэта не ўсе. Чатыры ішлі самаходам.</div>
<div class="s5">—&nbsp;Не здолеў, ці што? — спытаў Іліяш.</div>
<div class="s5">—&nbsp;Чаму не здолеў? Месца на руках не хапіла. Гэта ж не зморкі нейкія… Бачыце? Гэта ж ёсць што абняць!</div>
<div class="s5">Запалалі свечкі. Іх сталі ляпіць дзе можна, і скора ў пакоі стала светла, бы ў царкве на Вялікдзень.</div>
<div class="s5">Асвяціўся вялікі, на ўсю падлогу, кілім і на сярэдзіне яго — смажаны баран, дзве шынкі, тры гусі, дзесяткі два смажаных курэй, паляндвіцы, місы з калдунамі, паранай рэпай, агуркамі салонымі, мочанымі яблыкамі і проста тушаным мясам і іншай рознасцю.</div>
<div class="s5">А паміж гэтага строем стаяла безліч бутэлек, пляшак, глякоў з гарэлкай, мёдам, крупнікам і віном.</div>
<div class="s5">Фама пастараўся. Нездарма так доўга хадзіў. Дзеўкі былі ўсе маладыя, літыя, цвёрдыя і гожыя. А калі некаторыя і не дужа, то шляхціц меў рацыю: абняць было што. Румяныя, белазубыя, вочы ад чакання выпіўкі і ўзбуджанасці блішчаць. Чырвоныя, блакітныя, аранжавыя кабаты-шнуроўкі, андаракі — як вясёлка. Істужкі, рознакаляровыя кабцікі* на нагах.</div>
<div class="s5"><i class="s4">* Боцікі.</i></div>
<div class="s5">Пакой зацвіў, як весні поплаў. Адразу запахла нечым цяжкавата-духмяным, зарабацініла ў вачах, і, нават без выпіўкі, пачалі круціцца галовы… Усе з рогатам сядалі за сталы, на хвіліну здзіўляліся, што Пан Бог адзін, а пасля вырашылі, што так, відаць, і трэба, гэта ж не апостал там нейкі, і пачыналі тармасіць кожная свайго.</div>
<div class="s5">…Хутка віно палілося ракой, — усе гаварылі кожны сваё, не слухаючы іншых, цалаваліся, рагаталі. Некаторыя пачыналі ўжо думаць, што трэба трохі стрымаць сябе, а то яшчэ звалішся з галерэі, на якую выходзілі іхнія дзверы, або не трапіш у свой пакой.</div>
<div class="s5">Галас, віск, смех. Суседка кусала Акілу за вуха, а той толькі жмурыўся ды бубнеў:</div>
<div class="s5">—&nbsp;Ай, ну… Ай, не трэба… Гэна… Казытліва.</div>
<div class="s5">Лілося ў пашчы віно. Гожанькая суседка Роскаша скосу паглядала на Раввуні.</div>
<div class="s5">—&nbsp;А гэта нібыта не на-аш… Нібыта з біблейскіх мясці-ін. Пане Божа, а як жа ціка-ава!</div>
<div class="s5">—&nbsp;Нічога цікавага, — буркнуў Фама. — Такі самы, як і ўсе.</div>
<div class="s5">У Іуды ляжала на каленях дзівосная каштанавая галава. Вочы прыплюшчаныя, вусны чакаюць. І ён нахіляўся і цалаваў гэтыя вусны. Яму доўга давялося ісці. Але вочы яго, калі яны сустракаліся цераз галовы п'яных з вачыма Юрася, былі сумныя. Ён усё разумеў, нібы адчуваў сябе вінаватым, і, аднак, нічога не мог зрабіць, акрамя як пакінуць яго. Уначы — кожны за сябе. Адзін з горам, другі — з жанчынай, да якой ён доўга ішоў.</div>
<div class="s5">Юрась сядзеў над гэтай карчмою змрочны. Сплёў рукі між каленяў, глядзеў, слухаў, піў.</div>
<div class="s5">—&nbsp;Пі, Хрысце, Божа наш, — дзерся Багдан. — Пі, аднойчы жывём!</div>
<div class="s5">—&nbsp;Заганарыўся наш Езус, — з падступнай усмешкай сказаў Пятро. — Падумаеш, Бог. Я, можа, сам незаконны сын караля Аляксандра.</div>
<div class="s5">—&nbsp;Дзверы шырэй адчыніце! Душна!</div>
<div class="s5">—&nbsp;Навальніца будзе. Бач, бліскае.</div>
<div class="s5">На дварэ сапраўды часам бліскалі далёкія, бязгучныя яшчэ, маланкі. Рассякалі цямноцце, асвятлялі наводдаль вежы і грыфельны дах замкавай базілікі. Кожны раз лявей і ніжэй вежаў нешта шырока налівалася чырвоным святлом: Нёман, які пасля весняга разліву яшчэ не зусім увайшоў у берагі.</div>
<div class="s5">Затрапяталі раптам агеньчыкі свечак. Усе ўзнялі галовы.</div>
<div class="s5">Жанчына стаяла ў дзвярах. У цёмным дарожным плашчы паўзверх багатага ўбору. Вочы трохі грэбліва глядзелі на хаўрус. Пасля яна ўздыхнула і стомлена, нібы неахвотна, пераступіла парог.</div>
<div class="s5">І гэта была сапраўды такая журботная, дасканалая і нейкая смертаносная прыгажосць, што ўсе прыціхлі. Адзін Ян Зеведзееў ускочыў, каб прыняць яе плашч, і замітусіўся вакол яе.</div>
<div class="s5">—&nbsp;Што мне ў табе? — абыякава сказала яна і пайшла па дыване, ступаючы проста паміж блюдамі, да Хрыста.</div>
<div class="s5">Трэба было быць мастаком, каб прайсці між гэтага разарэння, не наступіўшы ні на што, не зачапіўшы ні адной бутэлькі нагою або краем сукні, які яна ўрэшце прыўзняла. Але яна ішла, нібы па роўнай падлозе і яшчэ лепей, ішла, нібы танцавала, і ўсе сачылі вачыма за дзівоснай гэтай праявай.</div>
<div class="s5">І прайшла. Не зачапіла нічога. Да Хрыста.</div>
<div class="s5">Ён паглядзеў на яе і міжвольна засланіў вочы, нібы ад святла, далонню вонкі.</div>
<div class="s5">—&nbsp;Што табе трэба? — спытаў ён.</div>
<div class="s5">—&nbsp;Мне абрыдла маё жыццё і ўсё тут. Я хачу ісці з табой.</div>
<div class="s5">—&nbsp;Нашто? Ты жанчына.</div>
<div class="s5">—&nbsp;Магчыма, я мацнейшая за вас.</div>
<div class="s5">—&nbsp;Не, для цябе нашто?</div>
<div class="s5">—&nbsp;Магчыма, я магу быць карысная табе, — з той самай стомленай усмешкай сказала яна.</div>
<div class="s5">Пасля на імгненне прыкрыла вочы і раптам усміхнулася, глянула з даверлівым маленнем, чаканнем, што яе не падмануць, і радасцю.</div>
<div class="s5">—&nbsp;Мне трэба ісці за табою. Я не ведаю, чым жыць. І ў мяне няма рашучасці пакінуць жыць.</div>
<div class="s5">—&nbsp;Што я магу сказаць табе, сам седзячы ў цемры?</div>
<div class="s5">—&nbsp;Можаш даць майму жыццю святло. А я пастараюся рассеяць тваю цемру.</div>
<div class="s5">—&nbsp;Як хочаш, — сказаў ён. — Сядай.</div>
<div class="s5">Яна села побач з ім. Паступова ў пакоі аднавіўся п'яны шум і смех. І тады, убачыўшы, што ніхто не звяртае на іх увагі, Магдаліна ціха спытала.</div>
<div class="s5">—&nbsp;Кепска табе, Хрыстос? — спытала пад п'яны шум.</div>
<div class="s5">—&nbsp;Добра, аж няма дзе дзецца. А табе што ў гэтым?</div>
<div class="s5">—&nbsp;Я падумала, што табе цікава ведаць пра Анею.</div>
<div class="s5">Яна ўбачыла ашалелыя Братчыкавы вочы, сама сабе ўсміхнулася і сказала прачула:</div>
<div class="s5">—&nbsp;Горад устрывожан знікненнем мечнікавай дачкі. Разумееш, за ягонай адсутнасцю клапаціцца пра яе павінна была рада. Ходзяць розныя плёткі.</div>
<div class="s5">—&nbsp;Ну? — амаль груба сказаў ён.</div>
<div class="s5">—&nbsp;Ну і вось. Адна жанчына нібыта сустрэла яе сёння раніцай за горадам. Ехала ў суправаджэнні багатай варты… Гаварыла з ёю весела.</div>
<div class="s5">—&nbsp;Калі?</div>
<div class="s5">—&nbsp;Другі час першай варты нібыта.</div>
<div class="s5">«Праз гадзіну пасля мяне, — прамільгнула ў ягонай галаве. — Здрадзіла… А я ж…»</div>
<div class="s5">—&nbsp;Што яна збіраецца рабіць? — гледзячы ў адну кропку, сказаў ён.</div>
<div class="s5">—&nbsp;Тая кабета нібыта сказала, што мечнік збіраецца выдаць яе замуж. І як быццам сама Анея сказала ёй, што на захадзе сонца ёй расплятуць касу і яна стане нявестаю і жонкаю другога.</div>
<div class="s5">Твар Хрыста пайшоў плямамі. Вышэй сіл было спытаць, і ўсё ж ён спытаў:</div>
<div class="s5">—&nbsp;Той… ён хто? Магнат?</div>
<div class="s5">—&nbsp;Магнат, — сурова сказала Магдаліна. — Самы ўплывовы і моцны магнат. І не толькі на зямлі княства… Яна ехала да яго ў замак.</div>
<div class="s5">«Ён паверыў. Адразу, з холадам у душы, паверыў, шчанюк, — падумала яна. — Даверлівы, няхітры душою… Дурань… Мне яго крыху шкада… Але я ненавіджу яго… Дзякуючы яму зноў у дарогу, зноў, магчыма, у іншыя ложкі. Лотр — быдла, але я хацела б усё ж застацца ў яго. І вось Баран! З ім нават нецікава весці гульню. А можа, сказаць кардыналу, што не паверыў? Ды не, з якой ласкі? Хіба хтосьці калі-небудзь шкадаваў яе? То нашто будзе несці літасць гэтым людзям, усім людзям, яна? Хай плоціцца. Знайшоў яшчэ ка-хан-не. Не ведае, па дурасці, што гэта такое. Ну дык атрымай. Можна маніць нават смялей».</div>
<div class="s5">І яна дадала:</div>
<div class="s5">—&nbsp;Вельмі моцны. Мацнейшы нібыта за ўсіх. Але хто?</div>
<div class="s5">«Паверыў і гэтаму. Ды з табой можна рабіць усё. Можна хлусіць нават зусім бязглузда. І зараз ты паверыш усяму, а пасля зноў дам табе надзею. Усё можна. Шчанюк».</div>
<div class="s5">—&nbsp;Горад гаварыў, што табе гэта не ўсё адно. Таму я і прыйшла. Магчыма, гэта хлусня, але некаторыя гавораць, што і яна… што і ёй мінулай ноччу не ўсё было адно. Ну, гэта ўжо так. Мана. Магла і сама сказаць. Мала адкуль можа прыцягнуцца баба, каб мець гонар панесці ад Бога, або хаця і проста збрахаць, пахваліцца гэтым… Такая парода.</div>
<div class="s5">Гэтыя словы, нібы ліпучыя ніці, аблытвалі яго, засноўвалі святло, вязалі, перашкаджалі дыхаць, ціснулі.</div>
<div class="s5">—&nbsp;А муж? — без голасу спытаў ён.</div>
<div class="s5">—&nbsp;Кажуць, нібыта такі дурань, што ўсё адно да самай смерці так ні аб чым і не здагадаецца.</div>
<div class="s5">Свет пачаў круціцца ў вачах Братчыка. Нейкі скрогат ціснуў на вушы. І ліпучыя ніці круціліся разам са святлом. А потым свет пацямнеў.</div>
<div class="s5">…Ён ляжаў ніцма, галавою ў паваленыя пляшкі. Ляжаў, адкінуўшы адну руку і няёмка падкурчыўшы другую. Спалоханая такім вынікам, жанчына адхіснулася ад яго, нібы хацела ўшчаміцца ў кут. А над нерухомым целам стаялі апосталы. Ніхто нічога не разумеў. І раптам з'явілася палёгка.</div>
<div class="s5">—&nbsp;Ну вось, — сказаў Мацей. — Нажлукціўся, як свіння.</div>
<div class="s5">—&nbsp;Чужое, чаму не жлукціць, — усміхнуўся Баўтрамей.</div>
<div class="s5">Філіп з Віфсаіды прыцягнуў вядро:</div>
<div class="s5">—&nbsp;Гэна… Адцягніце яго з дывана… Хай бы яно…</div>
<div class="s5">І шухнуў ваду на галаву Хрыста.</div>
<div class="s5">Чатыры коннікі ўбачылі праз дзверы гэтую сцэну і рушылі з месца коней.</div>
<div class="s5">—&nbsp;Ну вось, — сказаў Лотр. — Нам тут больш няма чаго рабіць. Астатняе яна даробіць…</div>
<div class="s5">—&nbsp;Шкада, пэўна, ваша правялебнасць? — спытаў біскуп Камар.</div>
<div class="s5">—&nbsp;Захачу — вернецца. Паехалі. Бачыце — маланкі.</div>
<div class="s5">Маланкі паласавалі неба часцей і часцей. Першы павеў свежага ветру варухнуў плашчы.</div>
<div class="s5">—&nbsp;До гэтай камедыі, — сказаў Лотр. — Рым занепакоіцца. А нам што? Не атрымалася — атрымаецца ў другі раз.</div>
<div class="s5">І раптам славуты Рыгор Гародзенскі, моцна, відаць, п'яны, пачаў бурчаць і лаяцца:</div>
<div class="s5">—&nbsp;Ну, добра, брыдкія вы ерэтыкі… Няхай… Але блюзнерыць нашто, садаміты вы… Не толькі немаўлят манастырскіх — ісціну вы хаваеце, адаміты, што галізною сваёю багабрыдкай выхваляюцца.</div>
<div class="s5">—&nbsp;Чаго ты? — спытаў Камар.</div>
<div class="s5">—&nbsp;А што? Брахала самазванцу гэтая ваша Магдаліна, блюзнерка, дачка сатаны і папскай палюбоўніцы. Стане Бог пасля гэтага дробнага махляра з той дзеўкай спаць? І які яшчэ там магнат?</div>
<div class="s5">—&nbsp;А чаму? — спытаў раптам сябра Лайёлы. — Хіба Пан Бог не самы ўплывовы і моцны магнат на беларускай зямлі? І хіба манастыры не ягоныя замкі? І хіба манашкі не Божыя нявесты? Усё правільна.</div>
<div class="s5">—&nbsp;А хіба Бог не здолее адрозніць дзеўку ад маладзіцы? — выбухнуў Балвановіч. — Хіба нябесны муж — дурань?!</div>
<div class="s5">—&nbsp;А вы што, іншай думкі? — прыжмурыўся дамініканец.</div>
<div class="s5">Ён захінуўся ў плашч. Коні зніклі ўначы.</div>
<div class="s5">Увесь мокры, ён сядзеў ля кіліма і сціскаў у руцэ кубак. Цяпер ён сапраўды быў цяжка, да змрокавага стану, п'яны. Магдаліна абдымала яго, церлася шчакою аб ягоную шчаку, абвівала валасамі яго шыю — ён быў безудзельны. Патлы валасоў падалі, мокрыя, на лоб, і пад імі трапяталі да шаленства пашыраныя зрэнкі.</div>
<div class="s5">А галасы раўлі і раўлі старую шкалярскую песню. І яна грымела і вырывалася з пакояў у ноч, пад маланкі.</div>
<blockquote>Bibamus papaliter!*<br />Гарэлкі ў гляк налі…<br />Ні Зеўс і ні Юпітэр<br />Гарэлкі не пілі.<br /></blockquote>
<div class="s5"><i class="s4">* Будзем піць, як папа!</i></div>
<div class="s5">І яловай актавай бурчаў Якуб Алфееў меншы, бамбіза з асалавелымі вачыма.</div>
<div class="s5">Дурныя… Во дурныя</div>
<div class="s5">Багі тады былі!</div>
<div class="s5">Слухаючы гэта, Братчык нібы ад сэрца адрываў словы:</div>
<div class="s5">—&nbsp;Піце, хлопцы. Застаемся тут.</div>
<div class="s5">Раввуні стаяў над ім.</div>
<div class="s5">—&nbsp;Плюнь, Юрась.</div>
<div class="s5">—&nbsp;Хрыстос, — змрочна папраўляў ён. — Ідзі ты з суцяшэннямі, Іуда… Давай ламаць кумедзь. Усё адно.</div>
<div class="s5">Іуда развёў рукамі і раптам сарваўся:</div>
<div class="s5">—&nbsp;Не, вы паглядзіце на гэтага дурня! Раней я думаў, што большага дурня, чым слонімскі рабін, не стварыў мудры Бог. Але цяпер бачу, што нам з імі пашанцавала ўсё ж болей, чым беларусам з табою… Ша!… Прашу цябе… Бяры коней, грошы, нас…</div>
<div class="s5">—&nbsp;Ты мне д-друг?</div>
<div class="s5">—&nbsp;Я табе друг. А ты мне?</div>
<div class="s5">—&nbsp;І я табе друг.</div>
<div class="s5">—&nbsp;Тады пойдзем. Не сёння заўтра здарыцца жах. Гора мне, маці мая! Так распусціцца… П'яная свіння! Юрась!… Хрыстос!… Божа мой! Ліхаманка табе ў галаву! Кінь гэтыя глупствы! На прэнг захацеў? Уцячом…</div>
<div class="s5">—&nbsp;Усё адно. Вернемся, Іуда. Няма любві на свеце. Дарэмна распяўся Бог. Падман адзін. Усё адно. Піце. Гуляйце. Застанемся да смерці ў гэтым дзярме.</div>
<div class="s5">Хрыстовы вочы п'яна і страшна заблішчалі. Ён грукнуў кулаком:</div>
<div class="s5">—&nbsp;Застанемся. І гор-ра ўсім. Звяжам! Скруцім! Усё княства, усю Б-беларусь і ўсю Карону… Разнясём магнацкія камяніцы! Усіх д-да-станем-м! І з жонкамі хлуслівымі!</div>
<div class="s5">—&nbsp;Мілы! Даражэнечкі! Можа б, ты пабляваў? Га? Паблюй. І потым ціха-ціха пойдзем, і няхай яны тут задавяцца са сваім Панам Богам і сваёй верай. І няхай у іх будзе столькі вошай у галовах, колькі было пакрыўджаных імі ад дзён Выйсця і да нашых дзён. Няхай будзе ў іх столькі вошай і не будзе рук, каб пачухацца.</div>
<div class="s5">—&nbsp;Д-душыць мяне… Цісне, — вочы Хрыстовы пацьмянелі, абвіслі рукі.</div>
<div class="s5">У яго рэзка змяніўся настрой: на месцы Машэкі сядзеў цяпер Іерамія.</div>
<div class="s5">—&nbsp;Прарокі прарокуюць хлусню, і свяшчэннікі вывяргаюць брахню, і народ мой любіць гэта. Ну, што ты будзеш рабіць пасля… гэтага? Як сказаў… яшчэ… Іерамія.</div>
<div class="s5">—&nbsp;Пхе, — суцяшаў Раввуні. — Ну, наплюй ты на іх. Ды яны ж усе сволачы. Гэты добранькі, разумненькі Басяцкі, і гэтая свіння Камар, і тая трэфная курыца Балвановіч. А Лотр? Уй, не кажыце мне пра Лотра.</div>
<div class="s5">Магдаліна ўбачыла, што Юрась досыць п'яны, каб паверыць у другую частку маны, і яшчэ не досыць п'яны, каб забыць канчаткова тое, што яна сказала раней.</div>
<div class="s5">У пакоі было зусім пуста. Апосталы зніклі. На дыване не засталося аніякай ежы. Хоць бы крышачку пакінулі.</div>
<div class="s5">—&nbsp;Ідзі, Іуда, — сказала яна. — Ты толькі шкодзіш. Ты разумееш? Ідзі. І вазьмі з сабой дзяўчыну.</div>
<div class="s5">—&nbsp;Я разумею. — Іуда трохі хістаўся. — І праўда, так будзе лепей. Не кідай яго.</div>
<div class="s5">—&nbsp;Я яго не кіну.</div>
<div class="s5">—&nbsp;Не кідай! Падары яму цеплыні! — маліў за друга Іуда. — Іначай мне будзе сорамна маёй.</div>
<div class="s5">—&nbsp;Ідзі, — мякка сказала яна. — Не саромейся. Яму будзе не горш.</div>
<div class="s5">Раввуні ўзняў дзяўчыну, і тая прыціснулася да яго, і так яны выйшлі. Магдаліна ўстала, замкнула за імі дзверы і вярнулася да Юрася, які мармытаў нешта, седзячы, ці то ў сне, ці то ў прастрацыі.</div>
<div class="s5">—&nbsp;Езус, — ціха сказала яна. — Пойдзем адсюль. У палі.</div>
<div class="s5">—&nbsp;Усё адно… Няма сумленных жонак… Няма праўды… Здрада… П-піце, гул-ляйце!</div>
<div class="s5">—&nbsp;Ціха! А ты ведаеш, што я не веру гэтым плёткам? Што гэта няпраўда?</div>
<div class="s5">Яна паўтарыла гэта яшчэ пару разоў і раптам убачыла амаль свядомыя вочы. Гэта было так нечакана, што сэрца ледзь не спынілася ў яе грудзях.</div>
<div class="s5">—&nbsp;Не верыш? — Хрыстос паматляў галавою.</div>
<div class="s5">—&nbsp;Амаль не веру. Ходзяць і другія чуткі. Толькі я не хацела гаварыць пры іншых… У мечніка нібыта ёсць моцныя ворагі, і ці то сам ён, распусціўшы чуткі аб шлюбе, вывез дачку, ці то самі гэтыя ворагі выкралі яе.</div>
<div class="s5">—&nbsp;Што ж праўда? — зноў на вачах п'янеючы, спытаў ён.</div>
<div class="s5">—&nbsp;Я не ведаю. Можа быць і тое і тое. Могуць быць хлусамі і мужчыны, і жанчыны.</div>
<div class="s5">—&nbsp;Хто ворагі?</div>
<div class="s5">—&nbsp;Як быццам нейкі царкоўнік.</div>
<div class="s5">—&nbsp;Ты мяне забіваеш. Што ж гэта такое?!</div>
<div class="s5">—&nbsp;Я кажу, можа быць усё. Але хіба табе самому не трэба адшукаць, упэўніцца, ведаць праўду, ведаць нешта адно?</div>
<div class="s5">—&nbsp;Трэба.</div>
<div class="s5">—&nbsp;Ну вось. І таму пойдзем з горада. Заўтра ж.</div>
<div class="s5">—&nbsp;Пойдзем… Заўтра ж.</div>
<div class="s5">—&nbsp;Я пайду з табою. Я не кіну цябе. А зараз кладзіся… Я лягу з табою.</div>
<div class="s5">Яна прыцягнула з кута адну шкуру і амаль зваліла на яе п'янага. Пасля разула яго і накрыла другой шкурай ягоныя ногі.</div>
<div class="s5">—&nbsp;Не думай… Кінь думаць зараз… Я лягу з табой. Я не кіну цябе.</div>
<div class="s5">—&nbsp;Ляж, — ціха сказаў ён. — Так будзе лепей. «Таксама, калі ляжаць двое, то цёпла ім; а аднаму — як сагрэцца?» — сказаў… Эклезіяст… Я чытаў… Я стараўся зразумець… Не так будзе далёка ад людзей уначы… Я не крану цябе… Проста мне… Проста я, здаецца… страшэнна п'яны… І мне… Ты не смейся… Мне сапраўды страшна.</div>
<div class="s5">«Страшна. Як малому, — падумала яна. — А што? І праўда, страшна».</div>
<div class="s5">Ён заснуў, ледзь дакрануўшыся галавою да падушкі. Спаў, па-дзіцячы прымасціўшыся галавою на кулак. Аблічча ў сне было прыгожае і спакойнае.</div>
<div class="s5">Яна адшукала чысты кубак, наліла ў яго віна і павольна, з асалодаю выпіла. Цяпер было можна. На сёння яна зрабіла сваю справу.</div>
<div class="s5">Потым яна наліла яшчэ кубак і паставіла ля шкуры. Можа, яму давядзецца даць уначы, калі пачне хапацца за сэрца і стагнаць… Напіўся, дурань.</div>
<div class="s5">«Нібы п'янаму гаспадару», — падумала яна і ўсміхнулася. Думка на хвіліну дала ёй нават нейкую радасць і гонар. І яна здзівілася гэтаму.</div>
<div class="s5">Пасля яна скінула сукню і забралася пад шкуру побач з ім. Дзьмухнула на апошнюю свечку. Наваліўся змрок.</div>
<div class="s5">За акном урэшце лінуў дождж. Спорны, часты, густы. У акно і дзверы павеяла прахалодным і прыемным. І ён у сне нібы адчуў гэта і яе цеплыню побач, працягнуў руку і паклаў ёй на грудзі.</div>
<div class="s5">Што ён сніў?</div>
<div class="s5">Яна ляжала на спіне, адчувала цяжар і цеплыню ягонай рукі на сваіх грудзях, і гэта было добра, і — дзіва — зусім нязвыкла.</div>
<div class="s5">Гэты мужчына не імкнуўся да яе. Нават цяпер. І гэта было шкада і адначасова добра.</div>
<div class="s5">Апошнія думкі блукалі ў яе галаве:</div>
<div class="s5">«Спаў, як дзіця… І ўвогуле, дзіця па думках і помыслах… Усяму паверыў. На табе: пойдзем заўтра… Пойдзем шукаць каханне. Толькі і ў галаве гэта ёй… Як пакутаваў!… Шчанюк… А харошы шчанюк… У многім лепшы, чым тыя… Шкада, што давядзецца яго забіць».</div>
</div>
<div class="chapter">
<h1 class="s1">РАЗДЗЕЛ ХVІІ ВЫЙСЦЕ Ў ЮДОЛЬ СЛЁЗ</h1>
<div class="s5">…Шлі… там прэрачоны Хрыстос з сваімі апосталамі, дзе іх яшчэ знана.</div>
<div class="s5"><i class="s4">«Кроніка Белай Русі» Мацея Стрыкоўскага</i></div>
<blockquote>Адходжу да адрынутых сяленняў.<br />Іду туды, дзе вечны, страшны стогн,<br />Адходжу да забытых пакаленняў.<br /></blockquote>
<div class="s5"><i class="s4">Дантэ</i></div>
<div class="s5">Не пад покрывам цемры выходзілі яны з горада, а ўдзень. Але іх таксама шукалі забіць — няхай сабе і не сягоння.</div>
<div class="s5">Усе чатырнаццаць былі ў звыклых саматканых хітонах, у скураных моцных поршнях. Ува ўсіх чатырнаццаці за спінамі былі клункі, а ў руках кіі. На шыі ў Іуды вісела грашовая скрынка.</div>
<div class="s5">Толькі адна Магдаліна, як то і належыць, адрознівалася ад іх вопраткай: нават самае сціплае з яе адзенняў здавалася побач з хітонамі бадзяг багатым. Але яна таксама збіралася ісці пешшу, і толькі мул, наўючаны саквамі (яго вёў за аброць Роскаш), сведчыў аб тым, што яна ўзяла сёе-тое з свайго майна.</div>
<div class="s5">Каля Лідскай брамы, высокай, з дзікага чорнага каменя, моўчкі стаяў народ. На гэты раз не чуваць было крыкаў. Развітвацца было страшнавата: пойдзе і не вернецца, а там розная навалач і возьме за бакі. Аднойчы ўжо так было.</div>
<div class="s5">Сядзелі на конях ля самай брамы Лотр, Басяцкі і Рыгор Гародзенскі. Стаяў за іхнімі спінамі кат.</div>
<div class="s5">А насупраць іх збіліся ў кутку старыя знаёмыя: да сіняга чорны Гіаў Турай, разьбяр Кляонік са сваёй чарцячай зялепіўшчыцай Фаўстынай, усмешлівы Марка Турай, залатарукі Ціхон Вус, дудар з вечнай дудой і змрочны волат Кірык Вястун.</div>
<div class="s5">—&nbsp;Вось і ідуць, — сказаў ён. — Пажылі некалькі дзён, а тут зноў…</div>
<div class="s5">—&nbsp;А братачка, — сказаў ласкавы дудар. — А Бог, пэўпа ж, не выдасць. Ну што зробіш? І паўсюль трэба, каб добрым людцам палепшала.</div>
<div class="s5">—&nbsp;Людцам палепшае, — сказаў Зянон (на такі выпадак ён прыцёгся з вёскі). — Як бы вось нам не пагоршала.</div>
<div class="s5">Марка Турай думаў. Пасля ўзяў Кляоніка за руку:</div>
<div class="s5">—&nbsp;Глупства мы зрабілі, што не паспрабавалі з ім дамовіцца, пакуль тут быў.</div>
<div class="s5">—&nbsp;Піў, кажуць, — сказаў Вястун.</div>
<div class="s5">—&nbsp;Ну і што? А ты не п'еш? — спытаў Кляонік. — Давай хадзем да яго.</div>
<div class="s5">Яны падышлі да Хрыста.</div>
<div class="s5">—&nbsp;Ану, Божа, адыдзем трохі.</div>
<div class="s5">Твар Юрасеў быў трохі бледны і мяты з пахмелля. Ён кіўнуў галавою і адышоў з хлопцамі ўбок.</div>
<div class="s5">—&nbsp;Што вам, дзецюкі?</div>
<div class="s5">—&nbsp;Каб адразу зразумеў, з кім гаворыш, — сказаў Кляонік, — ведай: вось гэты каваль горад узняў, калі вас у катавальню пацягнулі.</div>
<div class="s5">Юрась ускінуў галаву.</div>
<div class="s5">—&nbsp;Братка! Чаго ж ты раней не прыйшоў?</div>
<div class="s5">—&nbsp;А так, — апусціў вочы Кірык. — Справу сваю зрабілі. Увесь горад вакол таўчэцца. Чаго дужа лезці?</div>
<div class="s5">—&nbsp;Вось так мы заўсёды, — сказаў Хрыстос. — Я і не ведаў, ці была там проста гурма, ці вёў яе нехта. А цяпер вось іду. Так і не зведаў харошага чалавека. Завуць як?</div>
<div class="s5">—&nbsp;Кірык Вястун.</div>
<div class="s5">—&nbsp;Запомню. Добрую ты вестку прынёс мне, Вястун. А мне было дужа самотна ў горадзе.</div>
<div class="s5">Дзве рукі, чорная і звычайная, сустрэліся.</div>
<div class="s5">—&nbsp;Часу мала, — сказаў Вястун. — Па сваёй ахвоце ідзеш?</div>
<div class="s5">—&nbsp;Здаецца… па сваёй.</div>
<div class="s5">Лотр не бачыў, з кім там гаворыць самазванец, дый не дужа цікавіўся гэтым. Затое ён атрымаў магчымасць пераглянуцца з Магдалінай. Вочы іхнія сустрэліся. Кардынал ухвальна апусціў веі, нібы падбадзёрыў. На вуснах Магдаліны быў дзіўны іранічны выраз. Як бы малення і, зусім трохі, нейкай пагрозы. Кардынал ужо не глядзеў на яе. Яна ўздыхнула рашуча і стала шукаць вачыма Юрася.</div>
<div class="s5">—&nbsp;Ведай і гэтых, — казаў каваль. — Яны ўздымалі канцы горада. Гэты — разьбяр Кляонік. Гэта Марка Турай. А унь там яшчэ нашы стаяць.</div>
<div class="s5">Ён называў прозвішчы, а Хрыстос варушыў вуснамі.</div>
<div class="s5">—&nbsp;Запамятаў?</div>
<div class="s5">—&nbsp;Але. У мяне памяць, як вечная.</div>
<div class="s5">—&nbsp;А раз вечная, то навек і ведай. Гэта свае. І ў бойцы, і за чаркай, і на прэнгу. Спатрэбіцца дапамога, будуць цябе нейкія там фарысеі хапаць — па дапамогу толькі да нас. Галавою наложым, а выручым.</div>
<div class="s5">—&nbsp;Хлопцы, — расчулена сказаў Юрась, — за што так?</div>
<div class="s5">—&nbsp;Ты людзей, ты дзяцей нагадаваў, — сказаў Марка. — Мы такога не забываем.</div>
<div class="s5">—&nbsp;Верыце, што я — Бог?</div>
<div class="s5">—&nbsp;А Бог цябе ведае, — сказаў Кляонік. — Я… не дужа. Але ж хто б ты ні быў — ты з намі ў адну дуду дзьмеш, аднолькавыя поршні носіш, галадаеш, як мы. Даў ты нам хлеб. І яшчэ… даў ты нам веру. Веру ў тое, што не ўсе нам ворагі, што не ўсе нас хочуць ціснуць. Павінен быў ты прыйсці. А там хаця д'ябал лысы з адною наздрой.</div>
<div class="s5">—&nbsp;Што ж, — сказаў Юрась. — А можа, і недарэмна так здарылася, што я прыйшоў? Я не віню, а толькі чаго вы не падышлі да мяне, хлопцы? Але і так — дзякуй вам.</div>
<div class="s5">І ўсе чацвёра земна пакланіліся адзін аднаму.</div>
<div class="s5">—&nbsp;Ідзі, — сказаў Вястун. — Імёны помні.</div>
<div class="s5">У гэты час Лотр узняў руку:</div>
<div class="s5">—&nbsp;Людзі славутага горада! Пан Бог наш Езус з апосталамі вырашыў на нейкі час пакінуць нас. Будзе ён хадзіць па краі, вястуючы слова Божае.</div>
<div class="s5">Кардыналавы вочы былі вільготныя. Твар дыхаў высакароднасцю.</div>
<div class="s5">—&nbsp;Спадзяюся, не заробім мы ад яго нараканняў. Ціха і спакойна будзем выконваць свае абавязкі перад ім, месіяй нашым, перад зямлёй нашай улюбёнай, царквою, дзяржавай і панамі. Будзем чакаць яго… За працу, мілыя браты мае. За працу!</div>
<div class="s5">У гэты момант не вытрымала і загаласіла нейкая баба ў натоўпе: «А на каго ж ты нас?!.» — і змоўкла, відаць, суседзі цыкнулі. Людзі стаялі моўчкі.</div>
<div class="s5">І тады загулі дуды ў руках варты і сумна, высока заспявалі рагі.</div>
<div class="s5">Слухаючы іх, стаялі ля мура, на выступе, фра Альбін, Крыштофіч і Кашпар Бекеш. Апошні, відаць, трохі выпіў віна: разрумяніўся гожы твар. На сонечна-залатых валасах юнака ляжаў аксамітна-чорны, з адлівам у сіняе, берэт. Ветрык варушыў на ім пышны султан пер'яў. Плашч перакінуты цераз плячо. На поясе кароткі залаты меч — корд. Дзеўкі заглядалі на юнака. Але ён глядзеў толькі на гатовых у дарогу апосталаў і на таго, хто называў сябе Хрыстом. Глядзеў, нібы імкнуўся зразумець яго.</div>
<div class="s5">—&nbsp;Яны не могуць верыць, — сказаў ён урэшце Крыштофічу. — Глядзі, які твар. Відавочна з пахмелля. Боскага ў ім не больш, чым ва ўсіх тут. Звычайны чалавек.</div>
<div class="s5">—&nbsp;Лепей скажы, як яны могуць верыць? — усміхнуўся Крыштофіч. — Ну, гэта ў законе. Але твар у яго сапраўды махлярскі. Валацуга, ды і ўсё. І падумаць толькі, што ты так захапляўся гэтай дачкою мечніка, збіраўся сустрэць у касцёле…</div>
<div class="s5">Ён перавёў вочы з Бекеша на Хрыста. Параўнанне было яўна не на карысць апошняму:</div>
<div class="s5">—&nbsp;Гожы, адукаваны, багаты, з розумам, які з дзяцінства звольнены ад догмы. А ён, кажуць, толькі працягнуў руку…</div>
<div class="s5">—&nbsp;Замоўкні, брат Альбін, — змучана сказаў Кашпар. — До…</div>
<div class="s5">—&nbsp;Вось яна, сіла сляпой веры.</div>
<div class="s5">Бекеш зразумеў, што ў сябра настрой гаварыць казані. І таму ён сказаў з'едліва:</div>
<div class="s5">—&nbsp;Ты, здаецца, таксама кінуў на адну жанчыну вокам… І вось яна таксама ідзе з ім. Зірні. Спачатку адну, потым…</div>
<div class="s5">—&nbsp;Кгм, — збянтэжана сказаў «пожаг». — Я — гэта іншае…</div>
<div class="s5">—&nbsp;І ўсё ж яна ідзе, — мучыў далей Бекеш.</div>
<div class="s5">—&nbsp;Ты павінен быў бы ведаць, сын мой, што гуманістам у гэтай юдолі не шанцуе, — павучальна сказаў брат Альбін. — А шанцуе ў гэтай юдолі шэльмам, паскуднікам, ашуканцам і круцялям.</div>
<div class="s5">Трубы і дуды ўсё яшчэ спявалі. Лотр схіліўся да Хрыста:</div>
<div class="s5">—&nbsp;Бывай… Жыві вольна… Толькі вось што: маску, маску насі. Вочы ў цябе разумненькія. Не дуры. Надзень.</div>
<div class="s5">Братчык глядзеў на яго дураслівымі, хітрымі і разумнымі вачыма.</div>
<div class="s5">Да Бекеша і Крыштофіча праштурхнуўся праз натоўп Кляонік.</div>
<div class="s5">—&nbsp;Здароў, Кашпар. Што, добра ўчора пагулялі?</div>
<div class="s5">Конча засмучаны Бекеш адказаў яму з адценнем лёгкай іроніі:</div>
<div class="s5">—&nbsp;Ну, пагулялі. Але ж гэта ад абрыдлівасці да ўсяго гэтага. Папойка сярод чумных. Дэкамерон.</div>
<div class="s5">—&nbsp;Цудоўная кніга, ці не праўда? — трохі ненатуральна спытаў разьбяр.</div>
<div class="s5">—&nbsp;Цудоўная, — не даў яму літасці Бекеш. — А вось ты мне лепей скажы, чаму ты, Кляонік, штурхаўся між гэтых ашуканцаў, вадзіў да іх сяброў-фанатыкаў, што ўзнялі тады гэты вэрхал з узяццем замка? Да жывой рэліквіі цябе пацягнула?</div>
<div class="s5">—&nbsp;Слухай, Кашпар, — рашуча сказаў Кляонік. — Слухайце, брат Альбін з Дубатыння. Здаецца мне, мы трохі перагнулі. Нельга быць непамяркоўным, як тыя… як нашы ворагі. Іначай, можна адно ізуверства замяніць другім. А мы, гуманісты, ва ўсім павінны ад іх адрознівацца… Гэта цікавы чалавек. Я шкадую, што не разабраўся ў ім. Гэта варты ўвагі чалавек.</div>
<div class="s5">—&nbsp;Шалбер, — рэзка сказаў Бекеш.</div>
<div class="s5">—&nbsp;Магчыма, але трэба зразумець і гэта. Што ён такое? Адкуль?</div>
<div class="s5">—&nbsp;Угу. І чаму спеўся з царквою?</div>
<div class="s5">—&nbsp;Не думаю, што гэта так, Кашпар. Магчыма, гэта няшчасце. Магчыма, страта веры ў нешта.</div>
<div class="s5">—&nbsp;А хто яго прымушаў хлусіць, дапамагаць выбіваць з гэтай гурмы апошнюю медзь, зводзіць дзяўчат-фанатычак, шырыць забабоны, ізуверства, змрок?</div>
<div class="s5">—&nbsp;Магчыма, абставіны. Няшчасныя абставіны. І ён не сябра царкве. Ён… баіцца. Я сэрцам адчуваю: вісіць над ім нейкі меч. І як ты сабе хочаш, Кашпар, а я і далей буду цікавіцца ім, старацца зразумець да апошняга і, магчыма, памагаць, калі зразумею, што варта.</div>
<div class="s5">Альбін усміхнуўся.</div>
<div class="s5">—&nbsp;Вера са дна ўскалыхнулася. — Бекеш не помніў сябе. — Пабег за Божым хвастом. І ён яшчэ абвяшчаў піетэт толькі да розуму і вопыту. Трывала ж ты іх трымаўся! А чым ты давядзеш нават сабе, што гэта ён? Ісус?</div>
<div class="s5">Крыштофіч зразумеў, што спрэчка можа давесці да сваркі двух лепшых сяброў. Трэба было ратаваць становішча. Тры чалавекі на ўсю Гародню. І так іх мала паўсюль, так мала, а тут і гэтыя пасварацца!</div>
<div class="s5">—&nbsp;Мяркую, давесці сабе гэта лёгка, — цёмныя вочы ягоныя смяяліся. — І ўпэўніцца таксама лёгка. Не спатрэбіцца нават сусветны сабор. Працягні руку — і ўсё… Будзеце спрачацца ці дасцё слова мне?</div>
<div class="s5">Сябры прыціхлі. Абодвум было ўжо трохі сорамна сваёй гарачнасці. Абодва радаваліся, што Крыштофіч не даў ім дайсці да ўзаемных абраз. Па тоне ягоным яны здагадаліся, што ён зараз скажа нешта выключна злоснае і меткае: на гэта ён быў вялікі майстра.</div>
<div class="s5">—&nbsp;Ну? — буркнуў Бекеш.</div>
<div class="s5">—&nbsp;Наш ныня жывы папа, Леў Х, — манах гаварыў ціха, — адразу пасля выбрання адмяніў адну старажытную цырымонію. Якую, хачу я вас спытаць?</div>
<div class="s5">—&nbsp;Прылюдную праверку coram populo*, — здагадаўшыся, пырснуў Кляонік.</div>
<div class="s5"><i class="s4">* Мужчынскага полу.</i></div>
<div class="s5">—&nbsp;Менавіта, — сказаў манах. — Мала што, а, можа, там суцэльныя дурныя язвы. А тое, што ён мужык — кожны папа давядзе, мяркую, і так. Дурная справа няхітрая.</div>
<div class="s5">—&nbsp;Не разумею, куды ты вядзеш? — злёгку ўсміхнуўся Бекеш.</div>
<div class="s5">—&nbsp;І цябе яшчэ вучылі па законах рыторыкі? Бездар! Дык вось, адна мая пасылка тая, што ў кожнага можна праверыць ягоны coram populo.</div>
<div class="s5">—&nbsp;Ён гэта ўжо і так давёў, — сказаў Бекеш, — Хрыстос гэты.</div>
<div class="s5">—&nbsp;Чакай, цяпер другое. Скажыце, ці пры кожным сваім з'яўленні месія выбірае новы воблік, ці карыстаецца старым воблікам?</div>
<div class="s5">—&nbsp;Мяркую… старым… — няўпэўнена сказаў Кляонік. — Хіба што ран няма, таму што яны — справа чалавечых рук, так, справа чалавечых рук.</div>
<div class="s5">—&nbsp;І я думаю — старым. Першавоблік Бога-сына — рэч устаноўленая і страшэнна каштоўная. Не можа ён з'явіцца ў выглядзе гарбуна, бязногага, рабога. Нездарма ж на ўсіх іконах ён збольшага падобны: каштанава-залатыя валасы, блакітныя вочы, «тварам не круглы».</div>
<div class="s5">—&nbsp;Ясна, — сказаў Кляонік. — Далей.</div>
<div class="s5">—&nbsp;Яшчэ адно пытанне. Скажыце, можа адна рэч быць адразу ў двух месцах?</div>
<div class="s5">—&nbsp;Не, — сказаў Бекеш.</div>
<div class="s5">—&nbsp;І яшчэ адно. Якую самую галоўную рэліквію прыдбаў пры сваім жыцці для Францыі Людовік святы?</div>
<div class="s5">Сябры стаялі аглушаныя. Знішчальны, бязлітасна лагічны ход думкі Крыштофіча пачынаў адкрывацца ім.</div>
<div class="s5">—&nbsp;Крайнюю… плоць… Хрыста, — ледзь выдушыў разьбяр.</div>
<div class="s5">—&nbsp;Так. Воблік Хрыстоў — рэч нязменная, настолькі вялікая і вечная, што Езус не дазволіць сабе вечна мяняцца, як гэты паскудны свет. Адна рэч не можа быць у двух месцах. Праўдзівасць рэліквіі Людовіка гонарам сваім зацвердзіў Рым. Значыцца?…</div>
<div class="s5">—&nbsp;Значыцца, трэба ўчыніць гэтаму круцялю праверку coram populo і заадно ўпэўніцца ў іншым, — засмяяўся Бекеш. — Наўрад ці гэта пацвердзіцца.</div>
<div class="s5">—&nbsp;Горш другое, — з'едліва і сумна сказаў Крыштофіч. — Намеснікі Хрыста лічаць, што яны вышэй за яго. Што пасуе Хрысту — не пасуе ім. Хрысту можна было не мець крайняй плоці, папе — аніяк нельга, і на гэта ёсць найстражэйшы закон. Я зусім не за тое, каб такое рабілі з усімі людзьмі, я — хрысціянін. Але, уласна кажучы, чаму? Злітуйцеся, дзе тут справядлівасць?</div>
<div class="s5">Змоўклі трубы. Цяжкія палавінкі брамы пачалі разыходзіцца. У натоўпе пачуліся ўздыхі.</div>
<div class="s5">—&nbsp;Так і не праверым, — прытворна ўздыхнуў Бекеш. — Зірніце, як іх Лотр праводзіць… Са слязой.</div>
<div class="s5">І ў гэты момант Кляонік з усмешкай сказаў:</div>
<div class="s5">—&nbsp;Слухайце, хлопцы, не можа гэтага быць, каб Лотр не хацеў быць папай… Спадзяецца, відаць?</div>
<div class="s5">Сябры, улавіўшы ход ягонай думкі, зарагаталі. Бекеш уявіў сабе тую карціну і, паколькі меў жывую фантазію, аж заліўся смехам.</div>
<div class="s5">—&nbsp;А добра было б, хлопцы, яму тыя спадзяванні абрэзаць.</div>
<div class="s5">—&nbsp;А што, пры выпадку, можа, і зробім, — сказаў Кляонік.</div>
<div class="s5">Брама выпусціла Хрыста з апосталамі. Народ кінуўся быў за імі, — варта, налягаючы на жалезныя палавіны, са страшэннымі намаганнямі зачыніла іх.</div>
<div class="s5">—&nbsp;Усё ж ненадзейна гэта, што выпусцілі, — ціха падаў голас кат. — Ім бы хадзячыя клеткі. У мяне ёсць вельмі міленькія.</div>
<div class="s5">—&nbsp;Цыц, — сказаў Басяцкі. — Не трэба ім гэтага. Увесь свет — клетка. А ўжо такой клеткі, як княства Беларуска-Літоўскае — пашукаць, дык не знойдзеш… Бывай, Пане Божа.</div>
<div class="s5">Дарогі, дарогі, беларускія дарогі. Дажджлівая далячынь. Дарогі. Манатонныя, пяшчотныя і журботныя, як лірны спеў. Чорныя палі. Лужыны. Курныя рэдкія хаты сярод палёў. Скураныя поршні месяць гразь.</div>
<div class="s5">Чатырнаццаць чалавек адны на гразкай дарозе.</div>
<div class="s5">Перад імі — далячынь.</div>
</div>
<div class="chapter">
<h1 class="s1">РАЗДЗЕЛ ХVІІІ ЛАЗАР І СЁСТРЫ ЯГОНЫЯ</h1>
<div class="s5">…усюды па сёлах ходзячы, дзівы, чары і гуслі якіясь справавалі, накшталт чарнакніжнікаў… Умерлых уваскрашалі… што многім людзям у вялікім здзіўленні было.</div>
<div class="s5"><i class="s4">«Кроніка Белай Русі»</i></div>
<div class="s5">Быў хворы нехта Лазар, з… сяла, дзе жылі Марыя і Марфа, сястра яе.</div>
<div class="s5"><i class="s4">Іаан,гл. 11, ст. 1</i></div>
<p style="margin:0pt;">&nbsp;</p>
<div class="s5">І хадзілі яны па зямлі беларускай і, не дужа выказваючы сябе, глядзелі, што робіцца на ёй. І Хрыстос шукаў і не мог знайсці, і ўсё больш верыў, што адзіная ў свеце жанчына падступна кінула яго. І дайшло да таго, што стаў ён казаць, што не кахае яе, а хоча адшукаць і адпомсціць. А Іуда не верыў гэтаму, бо кожны час бачыў вочы Хрыстовы.</div>
<div class="s5">Магдаліна то ішла, а то і ехала на муле. Не забывала з кожнага мястэчка галубоў адпускаць. А апосталы ад нудзьгі патроху сварыліся. Каток, напрыклад, даводзіў Шалфейчыку, што Тадэй — апостал вышэй за Якуба, а той на гэта рэзонна заўважаў, што гэта нават толькі зірнуўшы, і то ясна, хто вышэй. Ён, Якуб, дыяканам быў, а тыя амаль спрэс рослыя. А Тадэй — скамарох бяскосты, смаржок. Пасля чаго дужа пашкадаваў Тадэй, што ў яго хадуляў няма, бо йначай гэткаму бамбізе і ў морду не плюнеш…</div>
<div class="s5">І засумавалі яны.</div>
<div class="s5">Але блізкі ўжо быў час, калі зноў давялося ім давесці здольнасць сваю тварыць дзівы.</div>
<div class="s5">Прыйшлі яны ў гарачы вечар у весь Збланы, што ля Нёмана, і ўбачылі, што ляжыць пасярэдзіне вуліцы і перакачваецца ў пыле з боку на бок багата апрануты чалавек. І селянін і нібыта не селянін. А над ім квокчуць дзве бабы: старэйшая і маладзейшая. І клічуць яны яго: «Лазар! Лазар!», а той толькі: «Жад-даю пам-міраць. Адкасніцеся!»</div>
<div class="s5">—&nbsp;Лазар! Гэта ж я, Марта! А Божачка мой! А ці ён набраўся, як жаба гразі, ці гэта ён памірае? Марылька, падтрымай ты яго, ліханька наша горкае, апошняе.</div>
<div class="s5">—&nbsp;І памру, — сказаў Лазар і ляснуўся ў пыл.</div>
<div class="s5">І кінулася тады Марта да прышлых людзей і пачала лямантаваць:</div>
<div class="s5">—&nbsp;Ратуйцелюдзідобрыятамуштопамёрбратнаш Лазарзгорадавярнуўшыся — ізасталісямыўдзвюхзсястроюсіротыняшчасныяінеабароніцьнасніхто!</div>
<div class="s5">А Хрыстос заціснуў далонямі вушы. І ўбачыў малодшую, дзіўнага смаку вясковую кабету. І ўсміхнуўся.</div>
<div class="s5">—&nbsp;Лазар, брат наш, памірае, — сказала яна. — А ты хто?</div>
<div class="s5">—&nbsp;Я? Я Хрыстос, — і ён схіліўся і прыўзняў галаву таго, хто ляжаў. — Лазар… Паўстань, Лазар…</div>
<div class="s5">Лазар, пачуўшы тое, расплюшчыў вочы. Плыло над ім чорнае сонца, а ўбаку, над акаёмам, весела скакаў цёмна-барвяны серпік месіка.</div>
<div class="s5">—&nbsp;Сонца ператворыцца ў цемру і месяц у кроў, — шапянуў ён.</div>
<div class="s5">—&nbsp;Лазар, гэта я, Хрыстос.</div>
<div class="s5">—&nbsp;Хрыстос? Пане Божа, у рукі твае аддаю дух мой.</div>
<div class="s5">А потым узніклі перад ім два Хрыстосы… Пасля яшчэ два… Сорак… А за імі — незлічоная колькасць апосталаў.</div>
<div class="s5">—&nbsp;Легіёны Гасподні, — сказаў ён, і ўпала ягоная галава.</div>
<div class="s5">Тады Марыля, сястра Лазара, пачала гаротна плакаць і стагнаць, а Марта, ломячы рукі, залямантавала:</div>
<div class="s5">—&nbsp;Аказаліўцарквенексмерціхваробатаяалекславебожайхайпраславіццапразяесынбожы-ы-ы… Восьбачышпанебожакабтыбыўтутнепамёрбыбратмой.</div>
<div class="s5">—&nbsp;Не памёр, але спіць… Дзе тут бліжэйшая крыніца.</div>
<div class="s5">—&nbsp;Там, пане мой! — і Марыля паказала ім у яр, зарослы хмызнякамі.</div>
<div class="s5">—&nbsp;Добра, — сказаў Братчык. — Ану, Іакаў, Піліп, Багдан, бярыце яго за белы рукі, нясіце за мной.</div>
<div class="s5">А крыніца тая была дзівосная. Пясчаная, узятая ў зруб, уся пад крутым схілам.</div>
<div class="s5">Падала ў яе вада танюткім, чыстым, як шкло, струменьчыкам з трубачкі балігалова, устаўленай проста ў жарало.</div>
<div class="s5">І пасадзілі яны яго ў крыніцу па шыю і так, каб струмень падаў на галаву, а самі адышлі і сталі чакаць Божага дзіва.</div>
<div class="s5">—&nbsp;Ты адкуль даведаўся, што п'яны? — спытаў Піліп з Віфсаіды. — Я… гэна… нізавошта б не даведаўся.</div>
<div class="s5">Юрась пацягнуў носам:</div>
<div class="s5">—&nbsp;Ды гэта і адсюль чуваць. Слівянка… Мёд… Жытняя гарэлка.</div>
<div class="s5">—&nbsp;Прыгарэлая, — Якуб абіраў сцябліны лопуха і еў іх. — Ужо я ведаю.</div>
<div class="s5">Тумаш чысціў шаблю.</div>
<div class="s5">—&nbsp;Ну і дурыла. Гэта не ад яе дымком цягне, — ён аблізнуўся. — Гэта зельвенская аржанка. Яны назнарок робяць, каб з дымком.</div>
<div class="s5">—&nbsp;А я кажу — прыгарэлая, — сказаў Якуб.</div>
<div class="s5">—&nbsp;З дваранінам ён яшчэ аб гарэлцы будзе спрачацца. Хам!</div>
<div class="s5">Невядома, чым бы ўсё гэта скончылася, але ў гэты час мярцвяк у крыніцы заляскаў зубамі.</div>
<div class="s5">—&nbsp;Б-б-божа, в-в-ваз-зры на мяне. У по-по-порубе сяджу… Це-цемра непрасвя-цімая, скро-скро-скрогат зубоўны.</div>
<div class="s5">І пачалі глядзець у той бок Марта і Марыля, якіх паклікаў Баўтрамей, і з'явілася надзея ў вачах іхніх.</div>
<div class="s5">—&nbsp;Лазар! Ідзі прэч! — узгаласіў Братчык.</div>
<div class="s5">—&nbsp;В-в-в, — адказаў Лазар і, густа-сіні, з'явіўся з зарасцяў.</div>
<div class="s5">—&nbsp;Пане Божа… — Марта ўпала ў ногі Юрасю.</div>
<div class="s5">—&nbsp;Н-н-ну, Б-б-божа, н-навекі я цяпер р-раб твой. На крыж нацягнуць пакліч — прыйду.</div>
<div class="s5">І павёў іх Лазар у хату, і выбілі яны донцы з бочак, і засмажылі кормных цяльцоў, і распачалі пір сілен. І села Марыля ля ног Хрыстовых і слухала яго. А Марта не села, бо такую плойму нагадаваць ды напаіць — гэта вам не байкі слухаць.</div>
<div class="s5">І ўсё менш верыў Езус у тое, што дзяўчына з месячнага саду выкрадзена кімсьці, а ўсё больш верыў, што падманула яна яго.</div>
<div class="s5">А было між тым не так. Было тое, што новую манахіню ніхто ніякімі сродкамі не мог прымусіць жыць так, як жылі ўсе ў Машкаўскім манастыры. Да імшы не хадзіла, у хоры спяваць адмаўлялася, высокім гасцям прыслужваць не хацела. Ціхая і сціплая раней, трымала яна сябе цяпер так, нібы ў яе ўсяліўся бес. І ўрэшце ігумення не вытрымала, сама прыйшла да яе ў келлю і завяла апошнюю размову. Не паслухае — хай наракае на сябе. Сказала, што калі апаноўваюць цябе д'ябальскія думкі, дык трэба пасціцца, а не то — бічавацца, а не слухаць старэйшае пакаленне — гэта ўжо зусім нікуды не варта.</div>
<div class="s5">Анея не глядзела на яе.</div>
<div class="s5">—&nbsp;То што, даслаць бізун?</div>
<div class="s5">—&nbsp;Дашліце яго гародзенскім айцам царквы. Ён з іх крыху юру выпусціць. А я ні маліцца, ані бічавацца не буду. І вы не робіце — і я не буду.</div>
<div class="s5">—&nbsp;У нас д'ябальскіх думак няма.</div>
<div class="s5">—&nbsp;У каго ж яны тады ёсць? Кажу: бізун пакіньце сабе.</div>
<div class="s5">—&nbsp;Што ж гэта, паня такая?</div>
<div class="s5">—&nbsp;Нельга ўзняць руку на плоць Божую. У мяне можа быць сын.</div>
<div class="s5">—&nbsp;Адку-уль?</div>
<div class="s5">—&nbsp;Не ведаеце, як бываюць дзеці? Дзіўна, мне здавалася, што менавіта вы павінны ведаць гэта лепей за ўсіх… Я г о н ы сын.</div>
<div class="s5">Твар ігуменні пайшоў плямамі.</div>
<div class="s5">—&nbsp;Не магу… Не магу, — яна раптам зарагатала. — Дык ты думала, ён Бог? Шалбер ён, прайдзісвет, шкаляр, які з калегіюма вылецеў. Апосталы ягоныя — зладзеі ды канакрады. Яго пад бізунамі прымусілі Богам быць. Хрысто-ос! Ды ён з васковага Хрыста ў храме за шэлег порткі здыме.</div>
<div class="s5">Жанчына паглядала ёй у вочы і зразумела — праўда.</div>
<div class="s5">І раптам загучала музыка начнога саду, шолах дрэў, гукі пацалункаў. І пачула яна зноў ягоныя словы аб тым, што ён шкаляр, што «дзеля яго самога», што «а каб я быў іншы». І ўбачыла яна месячны дым, і неба, і гукі далёкіх званоў, і спевы анёла, які казаў аб тым, што боязі няма, і другія спевы, у якіх ганец з любоўю і тугой казаў: «Кахаю».</div>
<div class="s5">Ён не хацеў падманваць яе. Ён казаў пра ўсё, і толькі яна была глухая, была дурніца і чакала прывіду… А прывід быў жывы. І ён шаптаў ёй дзівосныя словы, ніколі дагэтуль не чутыя на зямлі, узятыя з неба… І, значыцца, было ўсё адно, хто ён.</div>
<div class="s5">—&nbsp;А прывід быў жывы, — ціха сказала яна, і вочы яе з нянавісцю зірнулі на ігуменню.</div>
<div class="s5">Тая не зразумела яшчэ, што прайграла:</div>
<div class="s5">—&nbsp;Разумееш? Прайдзісвет!</div>
<div class="s5">—&nbsp;А мне ўсё адно, — усміхнулася Анея. — Магчыма, я і хацела пасці? І менавіта з ім.</div>
<div class="s5">Аблічча было нязломна-незалежнае. Ігумення яшчэ знайшла сілу іранізаваць:</div>
<div class="s5">—&nbsp;Пасці? То ішла б адразу ў наш кляштар.</div>
<div class="s5">—&nbsp;А мне вашы зладзеі з вялікай дарогі без патрэбы. У мяне — мой. Мне ўсё адно, хто ён, — яна ўперла рукі ў бокі. — Параўнаць з вашымі ніжнікамі, дык ён вышэй за Бога. І яго вы не адбярэце ў мяне, добрага, моцнага, пяшчотнага. І мяне нельга ад яго адабраць. І я не ўздыму рукі на ягоную плоць!… А кляштар ваш не ў імя Марты і Марыі, а ў імя вялікай блудніцы і самога сатаны, у якога другое імя — Лотр!</div>
<div class="s5">…Марта і Марыля раніцай наступнага дня правялі іх да раздарожжа. І Марыля спытала, ці прыйдзе Хрыстос яшчэ… да яе. А ён адказаў ёй, што, відаць, не, што занадта далёка ідзе ягоны шлях. І тая пайшла дадому, здзіўляючыся яго незразумелай святасці. Таму што яна не паставілася б да яго жорстка. А Марта ішла і ў душы радавалася яе няўдачы.</div>
<div class="s5">…І зноў дарога. Поўныя сумы за спіною. У скрыні ў Іуды бразгаюць грошы, і, значыць, можна ісці далёка-далёка. А перад Іліяшам бяжыць свіння. Адна з двухсот Лазаравых. Таму што Лазар — сальнік. Свіння харошая, пярэстая.</div>
<div class="s5">Радасна глядзець на Божы свет. Але не ўсім.</div>
<div class="s5">У Пятра балела галава. Ішоў і звягаў:</div>
<div class="s5">—&nbsp;У падзяку за ўваскрэсенне паднеслі яны нам хваробы.</div>
<div class="s5">—&nbsp;А малодшая была нішто, — сказаў Андрэй.</div>
<div class="s5">—&nbsp;Не з тваім… гэна… лычам… — абарваў яго Піліп. — Яна… гэна… ад Братчыка не адыходзіла. Аж старэйшая… узраўнавала. І чаго глядзеў чалавек?</div>
<div class="s5">Магдаліна ўсміхнулася трохі пагардліва. У бліжэйшым мястэчку трэба выпусціць голуба і напісаць, што Юрась, нават калі і не шукае схопленую, нікога не хоча, і, значыць, гэта занадта сур'ёзна. Значыць, калі ён даведаецца праўду — гневу яго не будзе мяжы.</div>
<div class="s5">І ўсё ж ён быў не такі, як тыя, з кім зводзіў яе лёс дагэтуль. Яна адчувала нават міжвольную зацікаўленасць да яго. Цень павагі, калі яна здатная была да павагі.</div>
</div>
<div class="chapter">
<h1 class="s1">РАЗДЗЕЛ ХІХ ІНДУЛЬГЕНЦЫІ</h1>
<div class="s5">Кажуць, аднаму чалавеку напляваць было на веру і пекла, а патрэбная яму была бяскарнасць. І гэты адзін купіў індульгенцыю і тут жа даў патаўпешкай па галаве суседу.</div>
<div class="s5"><i class="s4">«Кроніка Белай Русі»</i></div>
<p style="margin:0pt;">&nbsp;</p>
<div class="s5">Пасля гэтага пайшоў Хрыстос са сваімі апосталамі ў бок Любчы. Ногі іхнія былі ў пыле шматлікіх дарог, і не маглі яны ўжо ісці далей і вырашылі спыніцца на ноч тут.</div>
<div class="s5">Паўсюль пытаў ён аб жанчыне, якую шукаў, і нідзе ані слова не пачуў пра яе, і ў адчаі ўсё больш злаваўся на подласць роду людскога. Але злосць — кепскі дарадчык. Часам яна можа штурхануць высакароднага ў тое балота, у якім сядзіць яго подлы вораг.</div>
<div class="s5">Ён ішоў, апусціўшы вочы, бо не хацеў бачыць твараў людскіх. На ўсіх тварах, здавалася яму, ляжаў водсвет блізкага пекла. Рылы, пысы, брудныя храпы, а не твары. І ўвесь час хацелася яму зрабіць з кімсьці нейкае злоснае свавольства.</div>
<div class="s5">І, наблізіўшыся да Любчанскага замка, узвёў ён вочы і ўбачыў вялізны натоўп народу, і зразумеў, чаго яны тут, і зразумеў, што тут ён, нарэшце, здолее на сім-тым адвесці душу.</div>
<div class="s5">Сярод натоўпу стаяла вялізная ятка, крытая белым ядвабам. За ёю, у нішы мура, стаялі дзве скрыні, поўныя срэбрам, і столік з вялізнаю стопкаю пергаменту. Пергаменты з пячацямі віселі і на ятцы. А пад навесам стаяў непамерны ў азадку і пузе дамініканец, які нагадваў з гэтай прычыны лютню або мандаліну на кароткіх тоўстых ножках. З ім былі два служкі.</div>
<div class="s5">Нават па адных нахабных паводзінах гэтага чалавека, па развязных словах ягоных Юрась здагадаўся, хто перад ім. Але дзеля вернасці ўсё ж перапытаў:</div>
<div class="s5">—&nbsp;Брат Волесь Гіменіус?</div>
<div class="s5">—&nbsp;Але, — малітоўна адказаў той. — Прападобны брат Волесь Гіменіус, вялікі Ачышчальнік.</div>
<div class="s5">І тады яны сталі слухаць Ачышчальніка. На шчасце, яны не вельмі спазніліся. Той не паспеў яшчэ нават пачырванець.</div>
<div class="s5">—&nbsp;Вось што тут напісана, — торкаў ён тоўстым пальцам у пергаментны скрутак, пад якім, як крывавы плявок, вісела і гайдалася пячатка мудрага і вялікага Айца. — Напісана самім вялікім львом нашай думкі. «Хай даруе вам той, што прыняў смерць на крыжы за грахі вашы». Я! — І тут ён шырока распахнуў брудную таўсташчокую пашчу. — Я, сам Валенты Гіменіус, уладаю Хрыста, блажэнных святых апосталаў Петры і Паўлы вызваляю вас ад усіх царкоўных парушэнняў, грахоў, праступкаў, празмернасцей, як былых, гэтак і будучых, якія б яны ні былі вялікія… Купіце індульгенцыю, і паступіце вы ў шэрагі ваяўнічай царквы, якая ўсе будучыя грахі вашы адпусціць. І прылічаныя вы будзеце да святых подзвігаў ваяўнічай царквы нашай, хаця б ані храна не рабілі! Будзеце ўслаўленыя ёю і разам з ёю будзеце некалі, пахаваўшы ворагаў яе, панаваць над зямлёю.</div>
<div class="s5">Людзі маўчалі. Частка, відаць, верыла, частка баялася сказаць слова супраць. Але нехта непадалёку ад Хрыста няголасна сказаў:</div>
<div class="s5">—&nbsp;Добрае будзе панаванне. Панаванне соваў. Над падлаю і руінамі.</div>
<div class="s5">І тады Братчык зразумеў, што цалкам, магчыма, люд не возьме нічыйго боку. Злосць усё яшчэ кіпела ў ім. І на гэтае быдла, і на гэтага мазурыка, які не плаціў, як яны, жахам за кожнае круцельства. І ён зразумеў, што задыхнецца ад гэтай злосці, калі не абсмяе гэтую чараду або не раскладзе гэтага манаха і не ўсыпле яму ў тоўстую задніцу.</div>
<div class="s5">—&nbsp;Купіце індульгенцыю, насіце яе ў каліце заўсёды з сабою і заўжды будзеце мець рацыю перад ерэтыкамі і розным хамлом, якое не купіла яе. Бо тут напісана: «Я далучаю вас да святых таямніц, да чысціні нявіннасці, роўнай чысціні хрышчонага нованароджанага; і хай будзе пекла зачынена для вас, і хай мецьмеце рай на зямлі, а брама будучай раскошы таксама адчыніцца для вас пасля смерці. Аман!»</div>
<div class="s5">Ён крэкнуў і змяніў тон, перайшоў, так бы мовіць, да размовы «па шчырасці».</div>
<div class="s5">—&nbsp;А вы, ёлупні, думаеце, што трэба быць светлым і заўсёды бездакорным, каб прапаведваць святую ідэю? Глупства. Мы — людзі, і царства Божае таксама робіцца рукамі людзей. Наш вялікі Айцец зразумеў гэта. Карыстайцеся!</div>
<div class="s5">Некаторыя зазвінелі грашыма. Але яшчэ раней за іх да манаха падышоў чалавек у чорным з золатам плашчы (залаты меч прыўздымаў край плашча), у багатай чузе і кабцях чорнага з золатам саф'яну. Шырокі грубы твар з нядобрымі вачыма быў насцярожаны, нібы заўсёды чакаў удару з-за павароткі.</div>
<div class="s5">—&nbsp;Ваявода наваградскі, — сказаў нехта. — Мартэл Хрыбтовіч.</div>
<div class="s5">За ваяводамі ішоў юнак, амаль дзіця, вельмі падобны на яго, але з чыстым і наіўным яшчэ тварам і празрыстымі ад цікаўнасці да свету вачыма. — Сын, — сказаў той самы каментатар, — Ратма па імю. Або Радша. Ратмір.</div>
<div class="s5">—&nbsp;Маладзенькі яшчэ, — сказаў нехта.</div>
<div class="s5">—&nbsp;Чаго? Дзеўкамі цікавіцца пачаў. Ды нядоўга яму цікавіцца. Мартэл, дарма што сам багаты, як сатана, прасватаў за яго Ганорыю з Валевічаў.</div>
<div class="s5">—&nbsp;Чаго-о? Ды гэта ж чорт ведае што? Агульная… — і чалавек адпусціў нечытэльнае слова. — Яна ж яго, калі не заб'е, за адну ноч такому навучыць, што… А Божа, хлопчыка як шкада! Або надарвецца з такою, або…</div>
<div class="s5">—&nbsp;Або хутчэй будзе падобны, як сто аленяў. Ды Мартэлу што? Палічыў за магчымае прадаць сына. У яго, брат, вельмі павярхоўнае ўяўленне, што такое мараль. А ў той — багацейшыя землі ў пасагу. І вось… жаніх багатай самадайкі… Золата мала.</div>
<div class="s5">Магдаліна прыслухоўвалася да размовы чуйна, як каза ў начным лесе. Хлопчык стаяў ля бацькі і зычліва глядзеў на яго, на індульгенцыі, на манаха і натоўп. Сустрэўся з Магдалінай вачыма, і раптам вусны здрыгануліся, рот прыадкрыўся. Тая смірэнна апусціла павекі.</div>
<div class="s5">—&nbsp;Дай мне вось што, — змрочна казаў ваявода. — Вось той водпуск на нявіннасць і чысціню да канца майго… ну, на сто год… На жонку, святую дурніцу, нічога не давай — ну, можа, дробязь. Малака там у пост выпіла па слабасці…</div>
<div class="s5">—&nbsp;Будзе зроблена, — мітусіўся Волесь. — Чаго яшчэ?</div>
<div class="s5">—&nbsp;Поўны водпуск на гэтага. Яму-та столькі, анёлку, не пражыць… бабы заездзяць… Але давай і яму на сто год… Гэта верна?</div>
<div class="s5">—&nbsp;Як удар нажом у спіну.</div>
<div class="s5">—&nbsp;Ну… на ўсякі выпадак давай яшчэ нам вечнае вызваленне ад чыстца, а жонцы на сорак восем тысяч год. Ёй усё адно гарэць больш года, а ёй гэта нават карысна за тое, што часам са мною спрачалася. Пакараю трохі, паднясу ёй апошні мой загад.</div>
<div class="s5">—&nbsp;Яшчэ чаго? — мніх быў у захапленні.</div>
<div class="s5">—&nbsp;Давай яшчэ «асабістую» мне.</div>
<div class="s5">—&nbsp;Разумею вас-с. Каб дзесяцём асобам, па вашым выбары, дзевяноста дзевяць раз на год маглі грахі адпусціць.</div>
<div class="s5">—&nbsp;Во-о! Гэта — якраз.</div>
<div class="s5">—&nbsp;Загарнуць? — спытаў Волесь. — У новую малітву за ўбіенных?</div>
<div class="s5">—&nbsp;Давай, загортвай, — адсопся ваявода. — За тыя ж грошы.</div>
<div class="s5">І кінуў на ятку цяжкую каліту.</div>
<div class="s5">Хлопчык чакаў, куды ён пойдзе. На шчасце, Мартэл рушыў у той бок, дзе стаялі апосталы. Цяжка ішоў, прыціскаючы да грудзей скрутак. Стаў непадалёку ад іх, запіхваючы яго ў сумку, што вісела цераз плячо. Юрась звярыным сваім слыхам пачуў мармытанне:</div>
<div class="s5">—&nbsp;Ну, чакай цяпер, кашталян… Кляшчамі ўсё мяса спушчу… Вазьміце мяне цяпер голымі рукамі.</div>
<div class="s5">Пасля ён загаварыў са служкамі. Радша стаяў і глядзеў на Магдаліну, якая ўсё яшчэ не падымала вачэй. Убачыў ля яе ног хусцінку, схіліўся, спытаў, пачырванеўшы:</div>
<div class="s5">—&nbsp;Ваша?</div>
<div class="s5">—&nbsp;Дзякуй, — шэптам сказала яна.</div>
<div class="s5">Робячы тое, што ёй было загадана, яна не бачыла прычыны, чаму б ёй не склеіць і нейкай сваёй справы, асабліва калі чалавек сам ляціць на агонь. Багаты чалавек. Акрамя таго, ёй было трохі шкада хлопца, якога чакала цяжкая чаша. Ён быў вельмі прывабны і ляцеў сам.</div>
<div class="s5">—&nbsp;Коней прывядзі, — сказаў служку ваявода.</div>
<div class="s5">І гэта прымусіла Ратму паспяшацца. Ён быў наіўны, і гэта нараджала ў ім шчырасць, у чымсьці падобную да ваяўнічасці, смеласці.</div>
<div class="s5">—&nbsp;Мы едзем. Мой бацька — ваявода наваградскі. Як шкада, што я ніколі ўжо не змагу ўбачыць вас.</div>
<div class="s5">—&nbsp;Я іду з гэтымі людзьмі. Унь наш паважаты. Ён святы чалавек.</div>
<div class="s5">—&nbsp;Я так і заўважыў, што вы свята верыце, — спяшаўся ён. — У вас твар, поўны чысціні. Куды вы ідзяце?</div>
<div class="s5">—&nbsp;Не ведаю. Вядзе ён. Можа, адсюль пойдзем на ўсход. Можа, на поўдзень. А можа, рушым у Мір.</div>
<div class="s5">—&nbsp;У Мір?! Гэты шлях ідзе праз Наваградак. Які я быў бы шчаслівы, каб вы, калі пойдзеце праз мой горад, далі мне ведаць. Я разумею, гэта знянацку… Я не маю… Ах, што там… Але верце, мне вельмі хочацца яшчэ раз убачыць вас.</div>
<div class="s5">—&nbsp;Вы верыце?</div>
<div class="s5">—&nbsp;Верую ў Айца…</div>
<div class="s5">—&nbsp;Даволі, — сціпла сказала яна. — Дзе вера — там ідзі спакойна. Я добра бачу, вам можна давяраць. Вы — рыцар.</div>
<div class="s5">—&nbsp;Як добра вы гэта сказалі, — пачырванеў ён. — Гэта праўда. І… не злуйцеся на мяне, вы таксама, як святая. Я адразу заўважыў вас у натоўпе — вы іншая. — Ён апусціў вочы. — Разумееце, хацелі мяне ажаніць. Цяпер я, нібы смерці, не хачу гэтага. Ведаеце, яна зусім не такая. У яе прысутнасці мне нячыста і нібы пагрозна. Якая вы іншая! Божа!</div>
<div class="s5">—&nbsp;Радша! — паклікаў ваявода.</div>
<div class="s5">—&nbsp;Я малю вас верыць мне. Малю, як пойдзеце праз Наваградак, даць мне звестку. Вось пярсцёнак, ён адчыніць вам дзверы.</div>
<div class="s5">«Бедны, — падумала яна. — Адну мяняе на другую, бо верыць святлу на яе твары», — і яна ўзяла пярсцёнак, нясмела, дрыжачымі пальцамі.</div>
<div class="s5">Ён усё яшчэ трымаў яе хусцінку.</div>
<div class="s5">—&nbsp;Вазьміце яе сабе, — шэптам сказала яна.</div>
<div class="s5">Яна ўбачыла шалёную радасць на яго твары. Што ж, гэта, магчыма, будзе ёй зачэпка. Давядзецца ж, рана ці позна, выдаць свайго «святога».</div>
<div class="s5">Коні аддаляліся, а яна ўсё бачыла над натоўпам яго прасветлены ад неймавернага шчасця твар.</div>
<div class="s5">…Юрась не заўважыў гэтага. Ён глядзеў на манаха, які крычаў, гарлаў, лаяўся, нібы гандляваў салонай рыбай. Братчыка раздражняў гэты нахабны балаган.</div>
<div class="s5">Ён шмат чуў аб гэтым чалавеку. Адзін з самых удачлівых гандляроў дараваннем, ён прыносіў прастолу столькі грошай, колькі не прыносіла сотня другіх махляроў, а сабе ў вацок клаў не менш. Яму і далі гэтае месца як знак асаблівай прыхільнасці папы Льва. Сябравалі ў юнацтве. І агульныя круцельствы чынілі.</div>
<div class="s5">Гэты мазурык, неабазнаны і непісьменны, як вяленая вобла, разам з намеснікам Пятра ў юнацтве перадаваў жанчынам і юнакам запіскі з прапановаю пасці — у аблатцы святой прычасці, напляваўшы на святасць госціі. Абодва яны пазней знаходзілі сабе ахвяры сярод замужніх кабет і цнатлівых дзяўчат нават у алтары Божага храма… І вось зараз гэты дурыць і крыўляецца, як малпа, і плюецца бруднымі словамі.</div>
<div class="s5">Хрыстос ведаў, што разумней было б прамаўчаць, але злосць аж душыла яго, і ён адчуваў: яму не вытрымаць. А там хай будзе, што будзе.</div>
<div class="s5">—&nbsp;Купляйце! Купляйце! — гарлаў манах. — Купляйце дараванне. Вы можаце купіць сабе адпушчэнне нават за тое, што згвалціце адзінаццаць тысяч вядомых святых дзеў — оптам ці ў розніцу, калі хопіць на гэта моцы вашай, якая — ад Бога… Вы, цёмныя доўбні, можаце нават вызваліць з чысцяца ўсіх родных і знаёмых. Вось пергамент. За 24 гадзіны між першым і другім днямі ліпеня вы можаце колькі хочаце разоў заходзіць у храм, чытаць там «патэр ностэр» ці нават «ойча наш» і выходзіць. Гэта будзе лічыцца як малебен. Колькі малебнаў — столькі і душ, вызваленых з агню. О слодыч! О велькая Боская літасць!</div>
<div class="s5">Юрась сказаў даволі голасна:</div>
<div class="s5">—&nbsp;Адзін, кажуць, на гэтым звар'яцеў. Бегаў туды і назад цэлы дзень. Вызваліў увесь гарадок. І ніхто там больш не купіў ніводнай індульгенцыі. І такая была страта для папскай кішэні! То каб гэтага не было — войскі зраўнавалі ўсё мястэчка з зямлёй і ўсіх жыхароў выправілі проста ў рай.</div>
<div class="s5">Натоўп засмяяўся. Волесь, аднак, распінаўся далей:</div>
<div class="s5">—&nbsp;Ты атрымаеш свяшчэннае паўнамоцтва папскае. Хіба наша справа не стане тваёй?! Справа Хрыста — папежа Льва — кардынала Лотра і мяне, грэшнага. Не сумнявайся, ты ўвойдзеш у наша воінства. Бо галоўнае не тое — злодзей ты, прыгнятальнік, распуснік, садаміт або скаталожнік, а галоўнае — адданасць справе нашай і святому храму, царкве. Ты можаш украсці срэбную агароджу вакол труны Пятра або накласці ў дарахраніцельніцу ягоную срэбную, вагою ў тысячу шэсцьсот фунтаў. Ты можаш, калі прыйдзе табе ў галаву такая фантазія, згвалціць самую Матку Боскую на залатой надгробнай пліце апостала Пятра, пастаўленай Львом ІV… І нават больш. Прасвятая Дзева панесла толькі па асобым загадзе Пана Бога і, маткай стаўшы, засталася цнатлівай… То вось, нават каб нехта надумаў узнагародзіць Пана Езуса зямнымі братамі і сёстрамі, а Юзафа — цеслю — рагамі і каб ён паспяхова зрабіў гэта — будзе адпушчаны яму і гэты грэх.</div>
<div class="s5">—&nbsp;Слухай ты, — азваўся раптам Юрась. — Лягчэй наконт зямных братоў. У яго былі яшчэ браты і сёстры. Чацвёра братоў і сёстры.</div>
<div class="s5">Гіменіус не разгубіўся:</div>
<div class="s5">—&nbsp;Ну, гэта пасля. Яна зрабіла сваю справу і далей магла трымаць сябе, як хоча.</div>
<div class="s5">—&nbsp;Пэцкаеш ты ў тое самае карыта, з якога ясі, — сказаў Хрыстос. — Урэшце, усе вы так.</div>
<div class="s5">—&nbsp;Мала таго, — паспрабаваў замяць размову Волесь. — Вы можаце купіць тое, што Маці Божая перад смерцю сама з'явіцца да вас, каб асабіста аднесці душу вашу ў рай.</div>
<div class="s5">—&nbsp;Жанчына нясе ўласнага гвалтоўніка. Думай, што гаворыш.</div>
<div class="s5">—&nbsp;Слухай, сатана, кінь вывяргаць гразь!</div>
<div class="s5">—&nbsp;Гразь — справа твая…</div>
<div class="s5">Магдаліна, сама не ведаючы чаму, паспрабавала затрымаць яго, але ён вызваліўся. І яна зразумела: усё. Час, прызначаны Лотрам, настаў. Дзень пройдзе, два, тры. І тады давядзецца ёй займацца іншай справай. Лотр наўрад ці верне яе да сябе. Давядзецца, відаць, сапраўды спакусіць таго хлапчука з Наваградка.</div>
<div class="s5">—&nbsp;Чорт яго ведае, што там напісана, — сказаў Хрыстос. — Можа, лаянка?</div>
<div class="s5">—&nbsp;Прачытай! — з бруднай мніхавай пашчы ляцела сліна.</div>
<div class="s5">—&nbsp;Адкуль ім чытаць?</div>
<div class="s5">—&nbsp;А хто забараняе?</div>
<div class="s5">—&nbsp;Папа Сабініян, як вядома, пад пагрозай анафемы забараніў простым вучыць грамату.</div>
<div class="s5">—&nbsp;Дык ці не паўтарыць таго і нам?</div>
<div class="s5">—&nbsp;Да таго ідзе.</div>
<div class="s5">Натоўп ажывіўся і зашумеў.</div>
<div class="s5">—&nbsp;Забараняйце, — чырванеў Братчык. — Усіх запішыце ў манахі. А хто вас тады будзе гадаваць? Гэта ж яны і без таго, як жывёлы… Урэшце дай і мне адну індульгенцыю. На адзін грэх. Колькі?</div>
<div class="s5">Мніх усміхнуўся:</div>
<div class="s5">—&nbsp;Дзесяць грошай. Бачыш, і цябе праняло. Наш папа гэта табе не папярэднік, не паршывец Юлі Другі. Вялікая розніца.</div>
<div class="s5">—&nbsp;Вядома. Абодва хворыя на неапалітанскую хваробу. Адзін ад яе памёр. Другі дзякуючы ёй прыдбаў тыяру.</div>
<div class="s5">—&nbsp;Блюзнерыш? — мніхавы вочы зрабіліся вострыя. — А святая служба?</div>
<div class="s5">Юрась паказаў яму кавалачак пергаменту.</div>
<div class="s5">—&nbsp;Дзеля таго і купіў. Маўчы.</div>
<div class="s5">Народ засмяяўся.</div>
<div class="s5">—&nbsp;Блюзнеру цяпер колькі хачу, аж пакуль не спынюся… Дзіўна, як гэта ў вас. Паскуднік Баніфацый VІ праклінае мярзотніка Фармоза І, Стафан VІІ праклінае Баніфацыя, а труп Фармоза аддае публічнаму ганьбаванню*, Раман І адмяняе ўказы Стафана наконт Фармоза і бэсціць Стафана… Леў бэсціць Юлія. І кожны аб'яўляе, што ён непагрэшны, а папярэднік — адроддзе Сатанііла, і выкрывае яго ўтрапёна і з жывёльнай нянавісцю. То хто мазурыкі, мы ці яны?… Ёлупы! Сячэце сук, на якім седзіцё. Трэба ж мне навучыць хаця адну тваю дурную галаву. Раз падманулі… два… дзесяць. Аднаму раскрылі твар, другому… сотаму. І яшчэ думаеце, што вам будзе нехта верыць. Ужо і зараз ведаюць людзі, што то за птушка — Леў.</div>
<div class="s5">* Папа Стафан загадаў выкапаць згніўшы труп Фармоза (быў пахаваны ўжо сем месяцаў), прыцягнуць за ногі, пасадзіць на трон, надзець на галаву тыяру. Над трупам учынілі суд з адвакатамі, але тыя адмовіліся бараніць яго і пачалі абвінавачваць. Пасля труп адлучылі ад царквы, папа ўдарам нагі скінуў яго з прастола. Труп распранулі, адсеклі тры пальцы правай рукі, пераламалі рукі і ногі, адсеклі галаву, пасля кінулі астанкі ў Тыбр.</div>
<div class="s5">Змоўк.</div>
<div class="s5">—&nbsp;Скончыў? — спытаў мніх. — Вось і добра. Індульгенцыі!… Індульгенцыі!</div>
<div class="s5">—&nbsp;Можаш прадаць яшчэ адну, медналобы?</div>
<div class="s5">—&nbsp;Колькі пажадана будзе, — нахабна сказаў Гіменіус.</div>
<div class="s5">—&nbsp;Адрэж яшчэ на адзін учынак.</div>
<div class="s5">Волесь пачаў арудаваць нажніцамі. Юрась кінуў яму манету.</div>
<div class="s5">—&nbsp;К-колькі пажадаеце.</div>
<div class="s5">—&nbsp;Вось дзякуй, — сказаў Хрыстос.</div>
<div class="s5">І раптам адвесіў манаху пярунападобную поўху. Той вякнуў, адлятаючы. Братчык паматляў рукою ў паветры. Вакол зарагатаў народ.</div>
<div class="s5">—&nbsp;Не маеш права падымаць руку на пасланца папы, — захныкаў Гіменіус.</div>
<div class="s5">—&nbsp;А на Маці Божую, значыцца, маю, варта толькі паперку купіць? Чуеце, людзі?</div>
<div class="s5">Служкі Гіменіуса пачалі былі набліжацца.</div>
<div class="s5">—&nbsp;Вось добра, — сказаў Хрыстос. — Гэтым я і без грошай морду наб'ю. Тры чалавекі. Па трыццаць тры з трэццю грошы за рыла. Даволі танна. Увесь век хадзіў бы дый лузаў.</div>
<div class="s5">Служкі спыніліся. Манах варушыў сківіцай, але прыходзіў ужо да прытомнасці.</div>
<div class="s5">—&nbsp;Спаймаў ты мяне, невядомы, — няшчыра ўсміхаючыся, сказаў манах. — Ну, індульгенцыі! Індульгенцыі!</div>
<div class="s5">Хрыстос паклаў руку на рукаяць корда:</div>
<div class="s5">—&nbsp;Тады прадай яшчэ на адзін учынак.</div>
<div class="s5">Мніхавы вочы забегалі:</div>
<div class="s5">—&nbsp;Ну, гэта ўжо занадта. До, людзі! Да заўтра, а мо і на тры дні ятка зачыняецца.</div>
<div class="s5">—&nbsp;Ятка толькі адчыняецца, — сказаў Юрась. — Ану, людзі, слухайце. Імем сваім, імем сына Божага кажу, што вам брэшуць. Мне і Айцу майму ўсё гэта патрэбна, як дзесятая дзірка ў целе.</div>
<div class="s5">—&nbsp;Ты хто? — спытаў нехта з натоўпу.</div>
<div class="s5">—&nbsp;Я — Хрыстос…</div>
<div class="s5">Натоўп загуў. У Магдаліны мільгнуў у зрэнках жах. Гурма крычала.</div>
<div class="s5">—&nbsp;Ці-ха! Імем сваім вінавачу ўсё гэтае быдла ў хлусні і рабунку, у зневажанні Маці Божай! Калі вы мужы, а не садаміты — шэлег вам кошт, калі не заступіцеся за яе! Імем сваім загадваю — натаўчыце гэтай торбе з гноем у каршэнь, выкіньце з Любчы, а нарабаваныя грошы аддайце на сірот і дзяўчат-беспасажніц…</div>
<div class="s5">—&nbsp;Ура! — загуло ў натоўпе. — На беспасажаніц! На сірот!</div>
<div class="s5">Народ рынуў наперад.</div>
<div class="s5">У тую ж ноч, калі яны ўцякалі з Любчы, над змрочнай зямлёй ляцеў у вышыні асветлены апошнімі промнямі сонца і ружовы ад яго камячок жывой плоці. Ён нёс звестку аб тым, што рачоны Хрыстос узняў руку на майно царквы і загад самога папы, якога, да таго ж, бэсціў несамавіта разам з царквою. Ён нёс вестку аб тым, што рачоны Хрыстос забыў сваё месца і тое, што ён махляр, і падбухторыў натоўп на рынку. Ён нёс вестку аб тым, што вядомы царкве чалавек распусціў чутку аб вядомай жанчыне, якая нібыта знаходзіцца ў наваколлі наваградскім і зараз вядзе Хрыста з апосталамі ў цэнтр ваяводства, дзе і паспрабуе затрымаць іх на тры дні. Вядомы чалавек прасіў, каб сотнік з атрадам паспяшаўся.</div>
<div class="s5">Голуб ляцеў, і промні апошняга сонца згасалі на ім, а на перайкі клаўся сіні водсвет ночы.</div>
<div class="s5">Калісьці ён нёс Ною вестку аб дараванні і міры. Цяпер ён нёс бразганне мячэй, прэнг і ганебную смерць.</div>
</div>
<div class="chapter">
<h1 class="s1">РАЗДЗЕЛ ХХ ГРАШОВАЯ СКРЫНКА ІУДЫ</h1>
<div class="s5">У Іуды была скрынка.</div>
<div class="s5"><i class="s4">Іаан, гл. 13, ст. 29</i></div>
<div class="s5">Не ўсім дастаюцца порткі, хто ім жадзён.</div>
<div class="s5"><i class="s4">Прымаўка</i></div>
<p style="margin:0pt;">&nbsp;</p>
<div class="s5">Яны ўцякалі ўначы, бо ведалі: за тое, што зрабілі ў Любчы, мала ім не будзе. Яны не ведалі аб тым, што па слядах іхніх імчыць Карніла, але, пабойваючыся любчанскага кашталяна, блыталі сляды, ідучы непрамою дарогай.</div>
<div class="s5">Адну ноч, замятаючы сляды, яны ішлі прэч ад Наваградка, на поўнач, начавалі ў пушчы, а потым рушылі кружным шляхам, кіруючыся на Ўсялюб. Апоўдні наступнага дня наблізіліся яны да сяла Хадасы.</div>
<div class="s5">Магдаліна ішла з Хрыстом, быццам баючыся, што вось цяпер ён можа ўзяць і знікнуць. А ён, апусціўшы галаву, думаў пра сваё, не заўважаючы нічога вакол… Усё ж гэта былі чуткі. Зноў чуткі. Толькі чуткі. А мінулі тыдні, і лета ўвайшло ў панаванне сваё. І невядома, ці сапраўды Анею схавалі, ці яна сама кінула яго.</div>
<div class="s5">І трывога разрывала ягонае сэрца. І нічога ён не заўважаў. А заўважаць было што. Вёска нібы вымерла. На прыгуменні ля першай хаты дзікага выгляду чалавек трыбушыў карову з уздзьмутым жыватом, выбіраў нейкія кавалкі, і мухі віліся над ім хмараю.</div>
<div class="s5">На хатах нідзе не было стрэх.</div>
<div class="s5">Яны ішлі праз чорнае ад гора сяло. Хрыстос глядзеў у зямлю. Апосталы балбаталі пра нешта сваё. А ззаду ўсіх цягнуўся цыбаты і, аднак, невялікі ростам недалужны Іуда з грашовай скрынкаю цераз плячо.</div>
<div class="s5">Змрочныя вочы на худым і цёмным твары варочаліся туды і сюды.</div>
<div class="s5">Іудзей аніяк не мог уцяміць, у пекле ён ці на зямлі, пакуль не зразумеў:</div>
<div class="s5">—&nbsp;Голад!</div>
<div class="s5">Голад. Чорная гразь на дарозе. Чорныя хаты. Чорныя сады.</div>
<div class="s5">І ля кожнай хаты сядзелі дзеці, падобныя на старых. Безнадзейна праводзілі вачыма прахожых апосталаў.</div>
<div class="s5">Не прасілі. Толькі глядзелі.</div>
<div class="s5">І ўспомніў ён усіх кінутых і галодных, і абурыўся ў сэрцы сваім.</div>
<div class="s5">І, праходзячы паўз кожную чарговую хату, рабіў ён непрыкметны жэст рукою. Колькі дзяцей — столькі і жэстаў.</div>
<div class="s5">Дзеці непаразумела глядзелі ў кулачкі на маленькія жоўтыя сонцы. І ўсё ніжэй і ніжэй, у бяссіллі сваім, апускаў галаву Раввуні.</div>
<div class="s5">…Толькі за весніцамі дагнаў ён Хрыста.</div>
<div class="s5">—&nbsp;Ты што гэта такі лёгкі? — спытаў той.</div>
<div class="s5">Іуда зірнуў на неба і перарывіста ўздыхнуў:</div>
<div class="s5">—&nbsp;Нашаму слонімскаму рабіну — а ён, трэба вам сказаць, быў проста аж царскі дурань — кожны вечар клалі на пуза гарачую мокрую палатніну. Дык ён меў звычай казаць, калі яму дакаралі: «Мяса мірнай ахвяры ўдзячнасці належыць настаўніку з'есці ў дзень прынашэння яе; не трэба пакідаць ад яго да раніцы». У гэтым сэнсе ён ведаў Біблію і Талмуд нават лепей за мяне.</div>
<div class="s5">Ненарокам ён страсянуў скрынкаю, і ў ёй зазвінела самотная манета.</div>
<div class="s5">І тут Хрыстос, успомніўшы, што ідуць яны ўсё ж насустрач нявесце, сказаў:</div>
<div class="s5">—&nbsp;Трэба, Іуда, палатніны купіць. Ты паглядзі на ўсіх. Гэта ж хаўрус бандзюг, а не апосталы. Дзеўкі глядзяць на іх і хіхікаюць і, вочы хусткаю прыкрыўшы, глядзяць з-пад хустак.</div>
<div class="s5">Тады Раввуні пачырванеў, бо яго спаймалі на месцы злачынства, за растратаю агульных грошай, і сказаў:</div>
<div class="s5">—&nbsp;Купіць. На што купіць? У цябе ёсць лішнія грошы? Галоўнае, каб была галава і каб у гэтай галаве была ідэя палатніны, дзе яе дастаць, як сказаў… А хто яго сказаў?… Ну, няхай Хіва.</div>
<div class="s5">Ён выказаў погляды некаторых філосафаў аб тым, што толькі чалавечыя ўяўленні — рэальнасць, але не ганарыўся, таму што не ведаў, якое гэта адкрыццё.</div>
</div>
<div class="chapter">
<h1 class="s1">РАЗДЗЕЛ ХХІ ХРЫСТОС І КАМЕННАЯ БАБА, АБО «ПРАРОКІ, ПРАРОКУЙЦЕ…»</h1>
<div class="s5">…дзе, да адной шляхцянкі прышэдшы ў адным сяле, раклі ёй: «Хрыстос табе, о нявеста, з сваімі апосталамі наветае. Пра то яму ся ахвяру, а будзе збаўлена душа твая».</div>
<div class="s5"><i class="s4">«Кроніка Белай Русі»</i></div>
<div class="s5">Завесілі вушы каменнем каштоўным і не слухаюць слова Божага.</div>
<div class="s5"><i class="s4">«Маленне Данііла» пра жанчын</i></div>
<p style="margin:0pt;">&nbsp;</p>
<div class="s5">Шляхецкі хутар трохі наводшыбе ад вёскі Вераскава быў багаты. Адрыны, стайні, дрывотні, бясконцыя гумны, млын-вятрак. Вялізная дубовая хата пад тоўстай шматгадовай страхой. На адхоне да самай ракі цягнуліся, снежна бялелі на зялёнай траве палосы палатна.</div>
<div class="s5">Пятро, падцягваючы люльку, з павагаю глядзеў на іх.</div>
<div class="s5">—&nbsp;Шляхецкі дом, а багаты які, — сказаў Тумаш.</div>
<div class="s5">Трапілі ў сенцы, пакруціліся там і, урэшце адшукаўшы дзверы, грукнулі ў іх.</div>
<div class="s5">—&nbsp;Конаўкай, галубочкі, конаўкай сваёю… Макітрай, — азваўся з хаты вісклівы голас.</div>
<div class="s5">Увайшлі, усё ж не скарыстаўшыся з парады. Хата з вышараванымі сценамі палілася па-беламу. Вісела над ложкам багатая зброя. Сажэнная, упоперак сябе таўсцей і крамяней гаспадыня з тупым тварам — вельмі ж падобная на каменную бабу — мясіла ў дзяжы цеста.</div>
<div class="s5">Цеста было бялюткае, яно пішчала і вухкала пад ударамі страшных рук. Як быццам пакутавала і прасіла аб літасці.</div>
<div class="s5">—&nbsp;Белае, — сказаў Тумаш няверны.</div>
<div class="s5">—&nbsp;А побач у Хадасах людзі мруць, — дадаў Іуда.</div>
<div class="s5">Баба ўзняла шырокі, каменна-нерухомы твар:</div>
<div class="s5">—&nbsp;Няхай мруць. І так гэтых галадранцаў развялося. Хутка на зямлі гэтай плюнуць няма куды будзе, каб у свінню нейкую двухногую не трапіць.</div>
<div class="s5">Агледзела лёзных людзей:</div>
<div class="s5">—&nbsp;Трэба што? Ну!</div>
<div class="s5">—&nbsp;Хрыстос табе, о нявеста, з сваімі апосталы навятае, — з не дужа вялікай рашучасцю сказаў Братчык.</div>
<div class="s5">—&nbsp;Ідзіце-ідзіце, — буркнула яна, — Бог падасць… Які яшчэ Хрыстос?</div>
<div class="s5">Іліяш, ён жа Сымон Канавіт, шныпарыў цыганскімі вачыма па хаце: па налаўніках, пляшках на стале, кублах.</div>
<div class="s5">—&nbsp;Сапраўды, баба ты дурная, з неба, — сказаў ён.</div>
<div class="s5">Тая выцягнула рукі. Цеста злучала яе пальцы з дзяжою, цягнулася. І адначасова наліваўся, наліваўся крывёю каменны твар.</div>
<div class="s5">Тадэй разумеў, што справа тут можа не скончыцца дабром. Таму ён пастараўся стаць так, каб шляхцянка не бачыла яго, зрабіў два няўлоўныя рухі рукамі, нібы кідаў нешта, і застыў. За імгненне да гэтага ягоныя грудзі былі пукатыя, нібы ў жанчыны. Цяпер хітон ляжаў на іх роўна.</div>
<div class="s5">Баба абводзіла вачыма грубыя хітоны, круцельскія страшнаватыя морды, але не баялася. Мо па тупасці.</div>
<div class="s5">—&nbsp;Якая я табе баба? Я дваранка! Хам ты! Мужык!</div>
<div class="s5">Тумаш крэкнуў, нібы ў кепскім люстэрку ўбачыў сябе. Затое мытар Мацей не стрываў. Сказаў са страснай з'едлівасцю:</div>
<div class="s5">—&nbsp;Я з такіх дваран мытарам апошнія штаны здымаў. Быдла ганарлівае.</div>
<div class="s5">Баба адарвала руку і языкамі цеста ляснула Мацея па мордзе. Пасля чамусьці Пятра. Пасля — зноў і зноў Мацея.</div>
<div class="s5">—&nbsp;Ходзяць тут. Ходзяць тут зладзеі. — Лясь! — Ходзяць усялякія. — Лясь, лясь! — Швэндаюцца. — Лясь! — Палатніну не пакладзі — сцягнуць.</div>
<div class="s5">Неабдымнымі каменнымі грудзьмі яна насоўвалася на апосталаў, і тыя паволі адступалі.</div>
<div class="s5">—&nbsp;Стой, баба, — сказаў Якуб. — Табе кажуць — Хрыстос прыйшоў.</div>
<div class="s5">—&nbsp;Няхай бы і сядзеў у сваёй царкве! — крычала тая. — Няма чаго яму бадзяцца, як сабаку.</div>
<div class="s5">Іліяш ужо засунуў у кішэнь пляшку са стала і збіраўся юркнуць у дзверы, але тут Каток — Тадэй узняў рукі. І выгляд ягоны быў такі дзіўны і страшны, што каменная баба заміргала вачыма.</div>
<div class="s5">—&nbsp;Жэно! — магільным голасам сказаў ён. — Наракальніца! Хлеб ставіш, а хлябы ўжо гатовы ў цябе ў пешчы тваёй.</div>
<div class="s5">І ён лапатаю з печы выбраў два боханы. Ударыў па адным нажом — пацягнулася пара. Баба войкнула:</div>
<div class="s5">—&nbsp;Каторага ж там ніхто не саджаў…</div>
<div class="s5">—&nbsp;Ад Бога ўсё, — грозна паказаў пальцам Тадэй. — Ад яго!</div>
<div class="s5">Баба кульнулася ў ногі.</div>
<div class="s5">—&nbsp;Пане Божа! Даруй мне, дурніцы!</div>
<div class="s5">—&nbsp;Давай палатніну, — узяў быка за рогі Баўтрамей. — Садзі за стол. Давай яму ахвяру, будзе збаўлена душа твая.</div>
<div class="s5">У бабы сквапна забегалі вочы:</div>
<div class="s5">—&nbsp;А галубочкі! А я ж ведаю, што не тыя вы хадасоўскія галадранцы. Ужо вам бы я дала. Не скупая… Але мужа дома не маю. Не магу так без волі яго ўчыніці, хаця б хацела.</div>
<div class="s5">Якуб з тугою паглядзеў на дарэмна аддадзены хлеб.</div>
<div class="s5">—&nbsp;Вы ўжо лепей, галубкі, ідзіце далей. Па дарозе ў вёсках не спыняйцеся, таксама дохнуць. А ідзіце проста на Ўсялюб. То там, можа, у каго і муж удома будзе.</div>
<div class="s5">—&nbsp;Маеш якую палатніну або лён да пасвячэння? — спытаў Пётр.</div>
<div class="s5">—&nbsp;Пага-аненькая, — яна падала гнуткі сувой.</div>
<div class="s5">—&nbsp;То мы з сабою возьмем, — Якуб усміхнуўся. — А Хрыстос цябе будзе бласлаўляць, абы табе кудзелю хутка прала.</div>
<div class="s5">—&nbsp;Кажы другое палатно, утканае, калі маеш, — падступныя Пятровы вочы нібы чаравалі. — А мы табе будзем пасвячаць.</div>
<div class="s5">—&nbsp;Людзі мруць, — ціха сказаў Юрасю Раввуні. — А гэтая… Во каб пярун яе спаліў.</div>
<div class="s5">Баба з сумненнем падала Пятру таўсценную штуку палатна. Пётр узвёў вочы і зашаптаў нешта сам сабе. Ніхто не заўважыў, як ён непрыкметна выбіў у сярэдзіну сувоя жарынку са сваёй люлькі:</div>
<div class="s5">—&nbsp;На. Будзь блаславёная за дабрыню да нас.</div>
<div class="s5">—&nbsp;І да суседзяў, — з іроніяй дадаў Раввуні.</div>
<div class="s5">О, каб ён ведаў, што словы тыя трэба казаць не з іроніяй, а з пагрозай!</div>
<div class="s5">…Баба паклала палатно ў скрыню і зноў пачала ласкава насоўвацца на іх грудзьмі.</div>
<div class="s5">—&nbsp;Прабач, Пане Божа. Прабачце, Божыя госцейкі. Я ўжо і затрымаць вас не магу.</div>
<div class="s5">Яна выціснула іх у сенцы, а пасля на двор.</div>
<div class="s5">—&nbsp;Ані на хвіліначку не магу. Па кароўкі ў чараду бегчы трэба… Хаця якія ўжо там кароўкі. Два дзесяць нейкія разоў па сем. Вы ўжо як калі-небудзь яшчэ пойдзеце, можа, то заходзьце, заходзьце.</div>
<div class="s5">І хаця ўсе — і яна сама — разумелі, што па каровы ісці рана, усе зрабілі выгляд, што так і трэба.</div>
<div class="s5">—&nbsp;Мужык калі вернецца? — падступна ўсміхнуўся Пятро.</div>
<div class="s5">—&nbsp;Заўтра, любенькія, заўтра.</div>
<div class="s5">—&nbsp;То перадавай яму прывітанне ад Хрыста з апосталамі, — усміхнуўся Пятро. — Яшчэ раз будзь блаславёная за дабрыню.</div>
<div class="s5">Ён ведаў такіх людзей.</div>
<div class="s5">Яны рушылі сваёй дарогай, а баба пабегла сваёй.</div>
<div class="s5">І калі яны адышлі ўжо вельмі далёка, Лявон — Пятро раптам зарагатаў. Усе пачалі распытваць, і тады ён расказаў ім усё. Хрыстос аж збялеў.</div>
<div class="s5">—&nbsp;Вернемся.</div>
<div class="s5">—&nbsp;Позна. Цяпер, пэўна, яна з лазінай да чарады ідзе, а са скрыні з усіх шчылін дым валіць. Пакуль дойдзем… Пакуль тое… А ты што, Езус? Пагоні баішся? Мужык заўтра вернецца.</div>
<div class="s5">—&nbsp;Можа, яна гэта таму сказала, каб мы вечарам не вярнуліся, — баязліва сказаў Андрэй.</div>
<div class="s5">—&nbsp;Глупства! — сказаў Пятро і раптам зноў зарагатаў. — Каб жа яна не была гэткая разумная ды не выжыла нас адразу з хаты. Ну, пачаў бы кубел смылець — пачула б. А то… «кароў-кі». «Хай зды-ха-юць…» Во, цяпер яна, пэўна, да чарады падыходзіць… А дым ужо з акон.</div>
<div class="s5">—&nbsp;Вось што, — сказаў Хрыстос. — Праўда, вяртацца позна. То сядай, кабета, на мула і едзь. А мы за табою. І — бегма! Каб усе гэтыя вёскі бокам абысці, за сабою пакінуць. Каб начаваць ва Ўсялюбе, а то і далей. Спаймаюць — галаву адкруцяць. А табе, Пятро, за такія штукі я ў другі раз усе кіі абламаю аб лысую тваю пустую конаўку.</div>
<div class="s5">Яны ішлі хутка. Яны амаль беглі за мулам. Але Пятро ўсё адно часам спыняўся і захэкана рагатаў.</div>
<div class="s5">—&nbsp;Во, быдла гоніць… Во, дым убачыла…</div>
<div class="s5">І праз некаторы час:</div>
<div class="s5">—&nbsp;Во, падбегла… Дом гарыць… Бурным, халера на яго, полымем.</div>
<div class="s5">І потым:</div>
<div class="s5">—&nbsp;Во, пластае!… Во, раве!</div>
<div class="s5">Калі яны такім чынам ужо ўначы дабеглі амаль да Ўсялюба, убачылі агеньчыкі і, знясіленыя, пайшлі трохі цішэй, Раввуні раптам вылаяўся:</div>
<div class="s5">—&nbsp;Ну і д'ябал з ёю… Хай уся згарыць…</div>
<div class="s5">—&nbsp;Ты што? — здзівіўся Юрась.</div>
<div class="s5">—&nbsp;А тое, — з негасімай злосцю сказаў Іуда. — Хай гарыць!</div>
<div class="s5">І пасля маўчання дадаў:</div>
<div class="s5">—&nbsp;Тыя ў яе таксама, пэўна, прасілі аб літасці. А ўся літасць — кавалак хлеба, каб душу ў целе ўтрымаць, у брудным, у паскудным гэтым свеце.</div>
<div class="s5">За іх спінамі было ўжо вельмі многа вёрстаў. Яны дайшлі да Ўсялюба і пераначавалі ў апошняй, на выездзе, глухой карчме.</div>
<div class="s5">…А на захадзе сонца набліжаліся да Вераскава два коннікі, адзін з якіх быў муж каменнай бабы, а другі — яго пляменнік.</div>
<div class="s5">—&nbsp;Бачыш? — сказаў старэйшы, вытрасаючы з каліты на далонь тры залатыя. — А ты казаў, каб я росту з тых Хадасоў не браў. Захацелі, дык адразу і доўг вясковы заплацілі… А ты: «пашкадава-аць, адкласці бы тро-охі». Вось табе і пашкадаваў бы. Сам бачыў: п'юць ды ядуць. Прыкідваліся ўсё, вядома… Не, праўду вучыць начальства: «Не плоціць мужык падатку — раскладзі яго на прыгуменні ды лупцуй, пакуль не заплоціць. Не бойся — знойдзе».</div>
<div class="s5">—&nbsp;Ды я, дзядзька, і сам цяпера бачу, — паныла адказваў грыбасты пляменнік.</div>
<div class="s5">—&nbsp;То ж бо, — і шляхцюк засунуў каліту ў запазуху багатай чугі.</div>
<div class="s5">—&nbsp;Бацюхны, гэта што ж?! — ахнуў пляменнік.</div>
<div class="s5">З павароткі яны ўбачылі зыркае вялізнае полымя, што рвалася ў прыцемак.</div>
<div class="s5">Каменная баба сядзела каля дома, які палаў, і выла.</div>
<div class="s5">—&nbsp;Гэта ж як, жэно?!</div>
<div class="s5">—&nbsp;Хры-Хры-Хрыстос! — смаркалася і рыдала яна.</div>
<div class="s5">—&nbsp;Ведаю, што ўсё ад Бога, — нагайка ў мужавых руках уздрыгвала.</div>
<div class="s5">—&nbsp;З-ле-е ў дому Хрыста з апо-осталы чэствавала, пра тое ён на наш дом помсту зэсла-аў…</div>
<div class="s5">—&nbsp;Якога Хрыста, бервяно ты?!</div>
<div class="s5">—&nbsp;Палотны свяці-ілі. Кла-а-ала ў скрыню, — морда ў каменнай бабы была чырвоная, а не плыло хіба толькі з вушэй. — Ад каторага палатна скрыня, а ад скрыні до-ом, заняўшыся, згарэў… Праклялі-і… Нібы жакгва з агнём той праклё-он! У-ы-ы-ы!</div>
<div class="s5">Муж пачынаў нешта разумець.</div>
<div class="s5">—&nbsp;Казалі, за яе дабрыню да іх, ды-ды-ды Хадосо-оўцаў! А тут зарана па каровы пайшла, ды абачыла дом спалены.</div>
<div class="s5">—&nbsp;Дык чаго ж ты, халера табе ў жывот, па каровы зарана пайшла?</div>
<div class="s5">—&nbsp;Хры-хрыста хацела вы-жыць.</div>
<div class="s5">—&nbsp;Дурніца! Калода! — у гневе кінуў ёй. — Для Бога… Шалберы якіясь, зладзеі, а не Хрыстос быў. — І ў гневе, разумеючы, што ўсё адно дом згарэў і зараз нікуды не паткнешся, аперазаў жонку нагаем. — Каб ты спрахла, у Бога… душу… свяціцеля… — І звярнуўся да пляменніка: — Бяжы, кліч суседзяў. Чорта дагонім, то хаця нап'емся, хаця пысу, рыла гэтае свіное ноч бачыць не буду.</div>
<div class="s5">Пляменнік кінуўся на суседні двор. Потым здалёк пралунала:</div>
<div class="s5">—&nbsp;Суседзі! Су-се-едзі!</div>
<div class="s5">Праз нейкую гадзіну кавалькада коннікаў у сорак, на чале з разгневаным мужам, памчалася ў ноч.</div>
<div class="s5">У карчме было цемнавата і дымна. Сталы — векаўшчына — застаўлены ежай і пітвом. Лавы ля сценак. Сценкі на адным узроўні выцертыя спінамі да бляску.</div>
<div class="s5">Хаўрус прыйшоў позна. Усе бакоўкі, усе стайні і пуні былі ўжо занятыя. Давялося начаваць у агульным пакоі, галавою на краі стала. На апошні Іудзін залаты засмажылі трох бараноў, папрасілі цыбулі, часнаку і рэпы, чорнага хлеба, двух куранят для Магдаліны, трохі віна і тры «буслы» гарэлкі і мёду. Астатняе карчмар ім зараз жа не аддаў.</div>
<div class="s5">—&nbsp;І што паны будуць есці недзе ў нейкага там наваградскага Шабса? Гэта ж, дальбо, і не іудзей. Гэта ж чорт ведае што такое! Беланогая падла, і носіцца са сваім… як… Ну, я не буду лаяцца. Але ж у яго не куры, а ціхія па старасці нябожчыкі. І хіба ў яго гарэлка? Божа мой! Ваш Люцыпар мыў ногі — то і тое вада крапчэйшая была. А заўтра паны будуць мець амаль тое, што і сёння, і за тыя самыя грошы. А я вам яшчэ сена на падлогу…</div>
<div class="s5">Пасмяяліся дый згадзіліся. Куды спяшацца?</div>
<div class="s5">І вось сядзелі і елі. Якуб адзін даядаў палову барана. Астатнія наеліся ўжо, глядзелі на людзей.</div>
<div class="s5">Палаў вялізны камін. Круціліся ў ім на пожагу, шыпелі ў агні кроплямі тлушчу куры. Карчмар стаяў за загародкай у атачэнні куфляў, мерак, бочак; наліваў, мераў, кідаў на гліняныя місы. Прытрымліваючы хусткай, адразаў ад вісячай шынкі. Любата было глядзець — здаецца, удзесяцёх не ўправіўся б за аднаго.</div>
<div class="s5">Людзей было ўжо не так і многа. Позна было.</div>
<div class="s5">Ян, прыадкрыўшы па-юродску рот, разглядаў на паліцах, што цягнуліся па ўсіх сценках, для прыгажосці пастаўленыя алавяныя і гліняныя распісаныя місы. Іуда пісаў нешта на краёчку стала.</div>
<div class="s5">—&nbsp;Ты… гэна… што гэта? — спытаў Піліп.</div>
<div class="s5">—&nbsp;А евангелле пра нас… Трэба ж камусьці.</div>
<div class="s5">—&nbsp;Добра табе, пісьменны.</div>
<div class="s5">Усім было добра. У галаве прыемны туман. Шум. Сядзіць са шлюхай манах-дамініканец. Смяюцца чагосьці. А унь у куце п'е кампанія шляхціцаў. Адзін ужо ляжыць галавою ў місе… Самы сярод іх паджылы, з пасечаным тварам і пачварнымі сівымі вусамі, бурчыць:</div>
<div class="s5">—&nbsp;Не, не тое ўжо, што было. Чорт яго ведае, куды коціцца свет! А бывала… Ой, бывала!… Бывала, ежа была лёгкая. Паеў — праз гадзіну зноў есці хочацца… А жанчыны якія былі! Дваццаць узапар цалаваў бы. А цяпер? І на адну не глядзеў бы… Вы ўсе тут шчанюкі. Бывала, віно, дык гэта віно — усе б, як вось ён, ляжалі б… І вечная слава ў людзей цягну-у-лася, цягнулася. А сёння — то-олькі аб'явілі вечную славу — бац, памёр; бац, заўтра ніхто ні храна яго не помніць.</div>
<div class="s5">Паступова, аднак, карчма пусцела, і яны засталіся адны. Нават карчмар пайшоў да сябе. Сёй-той ужо драмаў, паклаўшы галаву на стол, або на падлозе, на сене. Не спаў з Хрыстом Пятро. Было душна, і Юрась адчыніў акно. І вось тады, адчыніўшы, яшчэ далёка пачуў ён у перадранішняй цішыні, прыглушаны адлегласцю, тупат шматлікіх капытоў.</div>
<div class="s5">—&nbsp;Здаецца, дасціглі, — сказаў ён. — Ну вось, маеш, Пятро.</div>
<div class="s5">З'явіліся агні паходняў.</div>
<div class="s5">—&nbsp;Хлопцы, пагоня!!! — крыкнуў Хрыстос.</div>
<div class="s5">Усе замітусіліся па карчме. Толькі адзін Іуда, здаецца, нікуды не спяшаўся. Некаторыя скочылі за дзверы. Андрэй пачаў ліхаманкава ціснуцца ў падпечча.</div>
<div class="s5">…Іліяш, выскачыўшы, пабег гародам, капуснымі градкамі, блытаючыся ў гарбузінні, якое, здаецца, лавіла яго за ногі.</div>
<div class="s5">…Хрыстос уздзеў рукі:</div>
<div class="s5">—&nbsp;Петрэ-Петрэ, набліжаецца ўжо да мяне келіх мой. Маем праз цябе ўзяці. — І раптам выставіў акно, скеміў: — Хіба што пакуту акном адсюль вымкнуць?</div>
<div class="s5">Пятро кінуўся за Братчыкам, які ўжо ціскаўся ў акно:</div>
<div class="s5">—&nbsp;І я, пане, па сіле маёй не адпушчу цябе. Але дзе ты будзеш, і я за табою пайду. Куды ты, Божа, туды і я.</div>
<div class="s5">Яны ўцяклі акном і пабеглі гародамі. І тут за іхнімі спінамі пачуўся звон шкла і крыкі — коннікі ўварваліся ў карчму.</div>
<div class="s5">За стойкаю гасцінна стаяў Раввуні:</div>
<div class="s5">—&nbsp;Можа, яснавяльможныя паны выпілі б? Такіх каплуноў, такога мёду!</div>
<div class="s5">—&nbsp;Дзе махляры, карчмар?! — зароў муж.</div>
<div class="s5">—&nbsp;Якія махляры?… Э-э… Ну… тут, разумееце, я, а ў бакоўцы — жонка, а ў падпечку, разумееце, куры.</div>
<div class="s5">—&nbsp;К-куры?</div>
<div class="s5">—&nbsp;Я ж не кажу, што львы.</div>
<div class="s5">Андрэй у падпечку пачаў квахтаць, раздзімаючы тоўстую морду. Гроб салому і квахтаў, нібы яйка знёс. Вельмі натуральна.</div>
<div class="s5">—&nbsp;На двор, — сказаў муж. — Там яны! Н-ну, мы ім!</div>
<div class="s5">Магдаліна паднялася ад печкі і выйшла за імі ў сенцы.</div>
<div class="s5">—&nbsp;Слухай, — сказала яна мужу. — Ты ведаеш, што на гэтых людзях?</div>
<div class="s5">—&nbsp;Здохнуць, каб яшчэ не ведаць?… Заб'ю падлаў!</div>
<div class="s5">—&nbsp;На гэтых людзях справа і прэнг самога кардынала. Іх вось-вось павінны ўзяць. Уцяміў?</div>
<div class="s5">Шляхцюк атарапеў.</div>
<div class="s5">—&nbsp;Д-добра, — урэшце сказаў ён. — Забіваць не буду. Але ўжо д-дам-дам! За мной, хлопцы!</div>
<div class="s5">…Апосталы ўцякалі як маглі. А за імі адусюль, даганяючы, валілі коннікі і пешыя з кіёвым крапілам.</div>
<div class="s5">Іліяш — Сымон, на шчасце, паспеў схавацца ў вадзе ля бабровай хаты ды сядзеў там, пускаючы бурбалкі.</div>
<div class="s5">Коннікі гналіся за Тумашам. Ён круціўся з шабляй, адганяючы ўсіх, хакаў, а пасля з кашэчым спрытам амаль узбег на бярозу. Бярозу пачалі трэсці.</div>
<div class="s5">—&nbsp;Я дваранін! — крычаў ён зверху.</div>
<div class="s5">Астатнія ж спаўна выпілі келіх свой. За імі гналіся да шляху самога і яшчэ далей і, трэплючы, пыталі:</div>
<div class="s5">—&nbsp;Прарокі, прарокуйце, у каторым лесе тыя кіі раслі?</div>
<div class="s5">Яны, нічога на тое не адпавядаючы, з усёй сілы ўцякалі ад небяспскі.</div>
<div class="s5">СЛОВА АД ЛЕТАПІСЦА</div>
<p style="margin:0pt;">&nbsp;</p>
<div class="s5"><i class="s4">«…пакуль жывата свайго паправілі, паўтаралі частакрот тыя словы: цяжка нам пакуту панскую і апостальскія даручэнні на целе сваім насіць. Валеем так у сваёй скуры хадзіці, проста жыці на свеце без вымыслаў круцельскіх, бо гэта нам першы раз заплацілі, бо нам зась не казна другі раз прарокаваць. І там жылі ў спакоі».</i></div>
<div class="s5">СЛОВА АД ДВУХ СВЕДКАЎ</div>
<p style="margin:0pt;">&nbsp;</p>
<div class="s5"><i class="s4">«І зноў зманіў летапісец… І Бельскі напісаў так… А было не так. Не жылі мы і надалей у спакоі. Не кінулі масак сваіх на шчасце для людзей, на гора для нас».</i></div>
</div>
<div class="chapter">
<h1 class="s1">РАЗДЗЕЛ ХХІІ УЗДЫХ ІОСІФА АРЫМАФЕЙСКАГА</h1>
<div class="s5">І, высунуўшы язык, ён закруціў вачыма, як паміраючая каза.</div>
<div class="s5"><i class="s4">Рабле</i></div>
<div class="s5">Калі яны ўздыхалі — сцены хат надзімаліся, як бычыны пузыр… Такіх цяпер няма. Вывеліся.</div>
<div class="s5"><i class="s4">Казка</i></div>
<div class="s5">Пі, але закусвай.</div>
<div class="s5"><i class="s4">Старажытная народная мудрасць</i></div>
<p style="margin:0pt;">&nbsp;</p>
<div class="s5">Сядзелі яны ля карчмы, і большасць лічыла сінякі.</div>
<div class="s5">—&nbsp;Плач і скрогат зубоўны, — сказаў жанчынападобны Ян. — Не наследуй злу, але дабру.</div>
<div class="s5">—&nbsp;Калі вока тваё спакушае цябе, — мацаў здаровы ліхтар Пятро.</div>
<div class="s5">А Тадэй выняў з рота зуб і сказаў сумна:</div>
<div class="s5">—&nbsp;Фокусы можна было б паказваць.</div>
<div class="s5">Пятро ўзарваўся:</div>
<div class="s5">—&nbsp;Што ж гэта, кожны раз нас так біць будуць? Куды ж такая работа?!</div>
<div class="s5">—&nbsp;Сказана бо: «Будуць біць вас у сінагогах», — сказаў Мацей.</div>
<div class="s5">—&nbsp;Пры чым тут сінагога, казёл?! — узлямантаваў Раввуні.</div>
<div class="s5">—&nbsp;Не, — усё яшчэ не мог супакоіцца Пятро, — як так далей жыць?! Ты, Езус! Ану, давай нам грошы і ежу, раз вучняў набраў! Хоць нарадзі, хоць з калена выламі, а дай.</div>
<div class="s5">—&nbsp;Гандляваць трэба, — сказаў Баўтрамей. — Унь царква індульгенцыямі гандлюе, зноў жа, мошчамі, і ніхто іх не б'е.</div>
<div class="s5">—&nbsp;А дарэмна, — сказаў Хрыстос.</div>
<div class="s5">—&nbsp;Ну? Дык што? Што?!</div>
<div class="s5">—&nbsp;Чакайце, — стомлена сказаў Ісус. — Ёсць план.</div>
<div class="s5">…Праз некаторы час прыйшлі яны ў Наваградак і там, не плацячы наперад, бо не мелі грошай, але спадзяваліся іх здабыць, размясціліся ў гасцёўні, што ў парафіі святой Тройцы. Ляглі з малітваю аб удачы замест вячэры.</div>
<div class="s5">Магдаліна ж, паказаўшы каму трэба пярсцёнак, дабілася вернага слугі і перадала з ім Ратму, што стаіць у гасцёўні. Яна вельмі спадзявалася, што ён з'явіцца адразу, і не памылілася ў сваіх спадзяваннях.</div>
<div class="s5">Ратма прыйшоў і цяпер стаяў у гэтым пакоі, румяны ад хвалявання. Глядзеў на вартую жалю мэблю, на скупое святло свечкі. Гэта была святая сціпласць. І, аднак, ён бачыў, што перад ім знатная дама. Магдаліна паспела выцягнуць з сакваў парчовае пакрывала, распяцце слановай косці і ружанец з рубінаў.</div>
<div class="s5">Яго здзіўляла такая сціпласць. Ён быў ад яе без памяці. Гэта была не Ганорыя з Валевічаў.</div>
<div class="s5">—&nbsp;Вы… прыйшлі. Вы абяцалі мне… і не падманулі.</div>
<div class="s5">—&nbsp;Я не падманваю ніколі… І асабліва такіх людзей… Прашу прабачэння, я нават не магу паднесці вам келіх віна. Я тры дні пасцілася, і вось мы спазніліся сюды, хаця пост мой скончыўся з захадам сонца. Крамы на замках, рынак пусты, у корчмах згас агонь. Міжволі мне давядзецца аддаць Богу і гэтую ноч. Я збіраюся не спаць. Добра, што вы падзеліце неспаннё са мной.</div>
<div class="s5">—&nbsp;Божа мой! — сказаў юнак. — Якая сціпласць! І, вы думаеце, я дам вам пасціць лішнюю ноч? Богу досыць і таго, што ён атрымаў. Я хачу вячэраць з вамі… Вы будзеце мяне слухаць… Ну!</div>
<div class="s5">І ён пазваў слугу Хроля і загадаў, каб той прывёз усяго патрэбнага і віна, што хутка было выканана, а пасля яны сядзелі побач, і елі, і суцяшаліся віном.</div>
<div class="s5">—&nbsp;Бачыце, я вам падчынілася, — сказала яна. — Хаця гэта і не кажа на карысць кабеты: сядзець уначы ў адным пакоі з мужчынам. Але я веру вам… Вось, адпіце з майго кубка. Гэта будзе прычасць вечнага нашага сяброўства.</div>
<div class="s5">І засумавала:</div>
<div class="s5">—&nbsp;Хутка мы ідзём далей за сваім святым.</div>
<div class="s5">—&nbsp;І вы кінеце мяне? — збялеў ён.</div>
<div class="s5">—&nbsp;Дурнік, гэта абяцанне. Але я вярнуся, — яна паклала руку яму ў далонь. — Як толькі давяду яго да ягонай мэты. Магчыма, мы сустрэнемся ізноў.</div>
<div class="s5">—&nbsp;Але, — у яго раздзімаліся ноздры. — Іначай мне хаця не жыць.</div>
<div class="s5">—&nbsp;Які вы. А ваш шлюб?</div>
<div class="s5">—&nbsp;Я дашлю іх да апраметнай!…</div>
<div class="s5">—&nbsp;Што вы?! — з жахам прашаптала яна.</div>
<div class="s5">—&nbsp;Прабачце, я забыў, хто вы… Але я дашлю іх… Я ненавіджу сваю так званую нявесту… Мне цяжка і страшна з ёю. Усё жыццё я шукаў такую, як вы… Як я доўга шукаў!</div>
<div class="s5">«Доўга, — падумала яна. — Колькі табе там было яшчэ шукаць?»</div>
<div class="s5">Ён быў у гневе, але ён нават рукі не працягнуў да яе.</div>
<div class="s5">—&nbsp;Я хачу вас… Я хачу жонкаю толькі вас… Я памру, калі гэтага не будзе… Я даб'юся гэтага… Заўтра ж.</div>
<div class="s5">—&nbsp;Вы небяспечны, — уздыхнула яна, нібы з сілаю адводзячы вочы.</div>
<div class="s5">Рукамі яна нібы адштурхоўвала яго, і ён міжвольна схапіў гэтыя рукі.</div>
<div class="s5">—&nbsp;Толькі вас… Пашкадуйце!</div>
<div class="s5">—&nbsp;Пашкадуйце вы мяне… Мне цяжка… Гэта вышэй за мяне.</div>
<div class="s5">У яго калаціліся плечы, зрываўся голас. І гэтым голасам з нечуванай пяшчотай ён прашаптаў:</div>
<div class="s5">—&nbsp;Што мне яшчэ зрабіць, каб вы былі маёю?</div>
<div class="s5">—&nbsp;Я мяркую, вам трэба замкнуць дзверы, — сказала яна.</div>
<div class="s5">Раніцаю ўвесь хаўрус займаўся тым, што штурхаўся па кірмашы, шукаючы, як бы тут змахляваць на ежу. Не было толькі Сымона і Баўтрамея, якія гойсалі загадам Братчыка па гарадскім сметніку, выкопваючы з адкідаў найбольш старыя, крый Божа, не сённяшнія, пляшачкі, бутэлечкі і бутэлькі, а пасля да слёзнай чысціні мыючы іх у рацэ.</div>
<div class="s5">Ва ўсіх добра круціла ў жываце ад голаду. У страўніках сядзела нібы гайня галодных ваўкоў.</div>
<div class="s5">Магдаліна, што праўда, перадала раніцай Братчыку залаты, але ён не сказаў сябрам, збярог манету. Мала што магло здарыцца. На ягоную прыдумку маглі і не клюнуць.</div>
<div class="s5">Кірмаш ляжаў на плошчы між чорным, дзікім Наваградскім замкам і вялізнай карчмою. Плыў натоўп, свісцелі свісцюлькі, вялі свой напеў сляпыя жабракі, нібы душу з казла цягнулі. Штурхаліся мужыкі, дзеўкі, багатыя кабеты. Зрэдку паважна, як каравела пад ветразямі, плыў праз натоўп дваранін у плашчы.</div>
<div class="s5">Магдаліна не знаходзіла сабе месца. Нават уначы, даводзячы каханка да непрытомнасці і ўтрапення, сама задыхаючыся ад яго абдымкаў, яна думала краем думкі, ці здолее выканаць загад, вызваліцца, магчыма, назаўжды застацца з гэтым. Не жонкай, дык каханкай. Бо гэтага яна не адпусціць. Гэты ніколі, удзячны ёй, не здолее забыць яе і гэтыя начныя пацалункі.</div>
<div class="s5">Трывога ўзрастала. Ці паспее сотнік? Ці атрымалі яны кліч? А можа, голуба сустрэла страла ці коршак?</div>
<div class="s5">На рынку было ўсё дорага. Нейкі скнара — па мордзе відаць, што пры выпадку растаўшчык, як муж каменнай бабы, гандляваў яйкамі. Юрась прыглядаўся да яго спачатку з усмешкай, пасля — з абрыдлівасцю.</div>
<div class="s5">—&nbsp;Пачым? — пытае бедная баба.</div>
<div class="s5">—&nbsp;Два грошы сотня, — голас такі, нібы глотка поўная скабак.</div>
<div class="s5">—&nbsp;А Божачка, гэта ж за свінню столькі…</div>
<div class="s5">—&nbsp;А ты вось і купі, і жары гэтую свінню… калі гэткая багатая. Ды яшчэ дастань яе. А яйкі — ежа панская. Не для твайго халуйскага хлябала. Бач, яйкі! Р-рас-пусціўся народ.</div>
<div class="s5">—&nbsp;Два шэлегі? — спытаў Юрась. — Бога пабойся, чалавеча. Сорам.</div>
<div class="s5">—&nbsp;Сорам, сабачы ты сын, людзям толькі ў лазні відаць.</div>
<div class="s5">У Хрыстовых вачах загарэлася раптам хітрае, з'едлівае і круцельскае.</div>
<div class="s5">—&nbsp;Добра. Угаварыў. Трымай прыпол — будзем лічыць.</div>
<div class="s5">Людзі, здзіўленыя вялізнай пакупкай, пачалі збірацца вакол. Бессаромны гандляр узняў прыпол даўжэзнай кашулі. Хрыстос пачаў класці яму ў прыпол яйкі.</div>
<div class="s5">—&nbsp;Пяць… Дзесяць… Дваццаць.</div>
<div class="s5">І тут Магдаліна з радасцю, аж упала сэрца, убачыла.</div>
<div class="s5">За натоўпам сядзеў на кані, падобны на самавар, чырвоны Карніла і аглядаў натоўп. Шалом трымаў у руцэ. Падстрыжаныя гаршком валасы падалі на нізкі лоб.</div>
<div class="s5">Шукаў змрочна і не знаходзіў. Яна хацела была падаць яму знак, але забаялася.</div>
<div class="s5">—&nbsp;Пяцьдзесят, — лічыў Хрыстос. — Дзвесце…</div>
<div class="s5">Гандляру было ўжо цяжка трымаць. І тады Хрыстос, нагнуўшыся, чыкнуў нажом па ачкуры ягоных портак. Порткі ўпалі. Скупірака, увесь чырвоны ад ганьбы, баючыся выпусціць яйкі, да белых суглобаў учапіўся ў прыпол. Уцякаць ён таксама не мог: порткі звязвалі ногі ля самай зямлі. І таму ён казаў людзям і далей сваю непрыглядную галізну.</div>
<div class="s5">—&nbsp;Бачыце? — пад агульны рогат спытаў Юрась. — Сорам у лазні.</div>
<div class="s5">І тут Магдаліна з радасцю ўбачыла, што Карніла пачуў рогат і глядзіць сюды.</div>
<div class="s5">…Убачыў. Крануў каня ў натоўп. А за ім, клінам рассоўваючы гурму, рушылі коннікі. Пайшлі перад імі поп і два ксяндзы.</div>
<div class="s5">—&nbsp;Сорам, бачыце, толькі ў лазні. А сорам твой і ў натоўпе можна купіць. Усяго за дзве сотні яек. Ану, людзі, бяры астатняе. Бяры, баба, малому ў ручку дасі.</div>
<div class="s5">Рогат аж глушыў… Магдаліна бачыла, што побач з канём Карнілы ідуць поп і два ксяндзы. Ясна чаму. Каб агаласіць загад аб узяцці ад імя царквы. Аб усім падумалі. Яна зразумела, што сёння ж будзе вольная, што сёння ж уладкуе сваё жыццё. Ратма не забудзе яе — яна цвёрда ведала гэта.</div>
<div class="s5">Юрась рагатаў разам з усімі, выскаляючы белыя зубы. І раптам змоўк — гэта штурхнуў яго Тумаш. Знікла ўсмешка. Разразаючы натоўп, набліжаўся да іх закуты ў латы і кальчугі конны атрад. Бязлітасныя, дрымучыя вочы Карнілы сустрэлі ненатуральна вялікія і празрыстыя вочы Хрыста. Сотнік усміхнуўся.</div>
<div class="s5">Зразумеўшы нешта, змоўк і народ. Цяпер жалезны конь высіўся над самім Юрасём. Сотнік паклаў адну руку на эфес мяча.</div>
<div class="s5">—&nbsp;Адгуляўся, шалбер. Ланцуг сюды!</div>
<div class="s5">І працягнуў руку ў жалезнай пальчатцы:</div>
<div class="s5">—&nbsp;Узяць!</div>
<div class="s5">—&nbsp;Што такое? Хто? За які грэх? — шапталі паўсюль галасы.</div>
<div class="s5">І тады заспявалі галасы свяшчэннікаў:</div>
<div class="s5">—&nbsp;Прысуд духоўнага суда… Злодзей… Блюзнер… Зневажальнік Бога і царквы… Па загаду святой службы.</div>
<div class="s5">Пачуўшы страшную назву, людзі пачалі адступаць. Вакол невялічкай купкі людзей лягла шырокая паласа адчужэння і жаху. І тут раптам дзікім голасам, нібы на судны дзень, залямантаваў Раввуні:</div>
<div class="s5">—&nbsp;Я табе дам ланцуг, басяк! Ты на каго руку ўзняў, ты на каго!…</div>
<div class="s5">Змрочная, нежывая ўсмешка зноў рассунула сотнікавы вусны.</div>
<div class="s5">—&nbsp;Н-ну… На каго?</div>
<div class="s5">—&nbsp;На Хрыс-та! — раптам нясцерпна ўзвысіў голас Юрась.</div>
<div class="s5">Натоўп ахнуў.</div>
<div class="s5">—&nbsp;Так, на Хрыста! — раўнуў Фама. — Чулі, у Гародні?</div>
<div class="s5">—&nbsp;Ці-ха! — узняў пальчатку сотнік. — Гэта не той. Гэта самазванец і шалбер па імю Якуб Мялшцінскі, уцякач з Польшчы, якога даўно шукае за ерась і злачынства доказная інквізіцыя.</div>
<div class="s5">Аб Мялшцінскім многія чулі. Гэта сапраўды быў самазванец, які няўдала выдаў сябе за месію. Месіі ў той час раслі як грыбы.</div>
<div class="s5">—&nbsp;Мана! — сказаў Братчык. — Ісцінна я — Хрыстос.</div>
<div class="s5">—&nbsp;Калі ён Хрыстос, — звярнуўся да натоўпу сотнік, — хай прылюдна створыць дзіва.</div>
<div class="s5">Юрась маўчаў. На гэты раз яго, здаецца, сапраўды спаймалі. На гэты раз не выкруцішся. Усё. Маўчаў і натоўп.</div>
<div class="s5">У гэты момант Хрыстоў позірк упаў на сляпых, што сядзелі ля аднаго воза. Страшныя буграватыя верхнія павекі, безудзельныя твары. Магчыма, вырвуць вочы і яму.</div>
<div class="s5">І тут ён здзівіўся. Адзін са сляпых, карыстаючыся, што на яго ніхто не звяртае ўвагі, ва ўсе вочы глядзеў на беспарточнага гандляра, на сотніка і на яго, Юрася.</div>
<div class="s5">З радасцю адчуваючы, як вяртаецца жыццё, Юрась непрыкметна паказаў яму залаты (якое шчасце, што яго не праелі!) і спытаў вачыма:</div>
<div class="s5">«До?»</div>
<div class="s5">«До», — апусціў «сляпы» вочы і пачаў шаптаць нешта суседу, чалавеку такога ж бандыцкага выгляду, як і ён.</div>
<div class="s5">Ноздры Хрыстовы раздзімаліся. Ён ускінуў галаву, і ў прыціхлы натоўп ударамі сякеры ўпалі словы:</div>
<div class="s5">—&nbsp;Будзе цуд!</div>
<div class="s5">Кірмаш замёр. На сотнікавым твары было непаразуменне.</div>
<div class="s5">—&nbsp;Прывядзіце мне… ну, хаця б унь тых сляпых.</div>
<div class="s5">Людзі кінуліся да калек, узнялі іх і на руках даставілі да Юрася. Натоўп глядзеў са свяшчэнным жахам на бугрыстыя, відаць, ад старых язваў, павекі. Сумнення не было.</div>
<div class="s5">—&nbsp;Але найперш я хачу спытаць у іх, ці хочуць яны зрабіцца відушчымі? На такі паскудны свет, можа, лепей і не глядзець… Людзі, хочаце вы пачаць бачыць?</div>
<div class="s5">—&nbsp;Бацюхна, — застагнаў першы, — ратуй. Дзеці малыя! Хоць пару год. Білі мяне людзі пана Жабы карбачом па галаве.</div>
<div class="s5">Народ змоўк. Ён не ведаў, што гэта круцялі, але свята ім верыў, занадта ўжо звычайныя рэчы яны казалі:</div>
<div class="s5">—&nbsp;Дзеля цябе выпаліла мне вочы ў маскоўскім паходзе.</div>
<div class="s5">—&nbsp;Божа! — лямантаваў трэці. — Дзеля цябе ў катоўні мне святлом у вочы цэлы тыдзень білі.</div>
<div class="s5">Натоўп ашчацініўся. І тут, разумеючы, што справа пакуль ідзе не на карысць сотніку, папы пачалі галасіць.</div>
<div class="s5">—&nbsp;Не слухай, люд наваградскі… Гэты ерэтык, а не Хрыстос!… Злодзей!… Схапіце! Выдайце святой службе. Не выпрабоўвайце Бога гуслямі чарнакніжнымі… На прэнг іх!</div>
<div class="s5">Нехта стаў перад імі:</div>
<div class="s5">—&nbsp;А я табе, папоўскае адроддзе, зараз дам, то ты і азадак небу пакажаш. Не перашкаджай. Хрыстос ці не — самі вочы маем. А сляпых не руш — бачыш, павекі якія? Ды ці не ў цябе яшчэ ў катоўні, дамініканская ты падла, яго і асляпілі.</div>
<div class="s5">Людзі моўчкі насоўваліся на раснікаў. Запанавала маўчанне.</div>
<div class="s5">Юрась шапянуў Тумашу:</div>
<div class="s5">—&nbsp;Ну, брат, калі выблытаемся, я ім пакажу. Думаў яшчэ, ці рабіць нам той фокус. А раз яны, царкоўныя пацукі, так з намі — ну, мы ім…</div>
<div class="s5">—&nbsp;Прабач, люд наваградскі, — у цішыні сказаў дамініканец.</div>
<div class="s5">—&nbsp;То ж бо… Давай, чалавеча.</div>
<div class="s5">Хрыстос схіліўся, чарпануў з-пад ног гразь і левай рукой узяў «сляпога» за руку. Залаты перайшоў «сляпому», і той моўчкі схіліў галаву: «До». І тады Хрыстос мазануў гразёю ўсіх трох па вачах.</div>
<div class="s5">—&nbsp;Ідзіце. Абмыйцеся. Будзеце бачыць святло нябёсаў… Людзі, адвядзіце іх да ручаіны, пакіньце на хвіліну адных.</div>
<div class="s5">Каб ён ведаў, якую памылку ён ледзь не дапусціў, ён бы пахаладзеў. Але ўсё, на шчасце, абышлося добра.</div>
<div class="s5">…«Сляпыя» ўмыліся ля крыніцы.</div>
<div class="s5">—&nbsp;Во халера, — сказаў адзін. — Як плюхнуў па вачах! А што, хлопцы, калі мы зараз яго кінем ды ўцячом? Залаты ў нас.</div>
<div class="s5">—&nbsp;Не кажы, — сказаў той, што глядзеў на Юрася. — А раптам дагоняць. Скажуць, ён вас вылечыў, а вы замест падзякі яго — на прэнг. Не, брат, давядзецца вярнуцца.</div>
<div class="s5">—&nbsp;Дый гразь нейкая смярдзючая, — сказаў трэці.</div>
<div class="s5">—&nbsp;Нічога, — сказаў ініцыятар. — Мы з яго за гэтую гразь ды за тое, што не ўцяклі, лішнія залатыя возьмем.</div>
<div class="s5">—&nbsp;Бедны, — сказаў першы.</div>
<div class="s5">—&nbsp;Чорт з ім. Ды яшчэ і з гледачоў здзяром. Пайшлі. Вымай гарох.</div>
<div class="s5">Яны вынялі з-пад павек пакладзеныя туды палавінкі гарошынак, праміргаліся і, заплюшчыўшы вочы, пайшлі назад.</div>
<div class="s5">Карніла з тупой іроніяй глядзеў на бадзяг. Убачыў, што сляпыя набліжаюцца, што вочы ў іх заплюшчаныя, і ўсміхнуўся:</div>
<div class="s5">—&nbsp;Што, выкручвацца хацеў? — не памагло?</div>
<div class="s5">Сляпых падвялі. Юрась перахрысціў іх.</div>
<div class="s5">—&nbsp;Бач! — загадаў ён. — Глядзі на Бога ў славе ягонай!</div>
<div class="s5">Сляпы «з цяжкасцю» прыўзняў павекі.</div>
<div class="s5">—&nbsp;Пане Божа, — крануліся шэптам вусны. — Бачу… Бачу, Пане Божа… Сузіраю светлы твар твой!</div>
<div class="s5">Зірнуў на сотніка:</div>
<div class="s5">—&nbsp;А гэта што за багабрыдкае рыла?</div>
<div class="s5">Сотнік разгубіўся. Два другія былыя слепакі глядзелі на яго з кепска прыхаванай агідай.</div>
<div class="s5">—&nbsp;Чорт, — сказаў адзін.</div>
<div class="s5">—&nbsp;Ясна, што сатана, — сказаў Раввуні. — Толькі рогі пад валасамі.</div>
<div class="s5">Два мешчаніны падышлі да сотніка.</div>
<div class="s5">—&nbsp;Н-ну, рыла. Гэта як жа? На Бога руку ўзняў. Саўл, пачэ калу смярдзяй.</div>
<div class="s5">Карніла наліўся барваю. Вырваў меч.</div>
<div class="s5">—&nbsp;Ці-ха, хлопы!</div>
<div class="s5">Гэта ён зрабіў дарэмна. Наваградскім мяшчанам, як і ўвогуле тагачасным мяшчанам, зброяю пагражаць не варта было. Рык натоўпу дайшоў да шалёнай раз'юшанасці. Гулка лопнуў аб галаву Карнілы пусты гаршчок. Коннікі пацягнулі з піхваў мячы. І тут белае, сіняе, чырвонае, золатавалосае, стракатае ад доўбняў, кіёў, кордаў, кляўцоў і дзід мора кінулася на іх з усіх бакоў. Паляцелі дзежкі, паленні, зафырчалі ў паветры бручыны.</div>
<div class="s5">Спалоханыя крыкам, аслепленыя, коні ярыліся і ўставалі дыбам, а потым чуйдух прабіліся праз натоўп і паляцелі прэч. Наўздагон ім для постраху пусцілі з дзесятак стрэл. Магдаліна ў адчаі глядзела на шалёныя ўцёкі латнікаў, ведала, што раней чым праз пару дзён (і то, узяўшы падмацаванне ў Любчы) Карніла сюды не вернецца. Ведала, што Хрыстос цяпер нагострыць адсюль лыжы, і, значыць, зноў дарогі, самыя глухія, дзе нават галубіных станцый няма, значыць, трэба ісці і кінуць Ратму.</div>
<div class="s5">Каб яна ведала, што гэтая акалічнасць уратуе яе, яна думала б іначай. Але яна не ведала і таму пайшла глухімі вуліцамі да замка, каб, магчыма, развітацца з Ратмам і ўзяць клетку з галубамі ў запас. Клетку яна атрымала, але хлопца не ўбачыла. Вартавы сказаў груба:</div>
<div class="s5">—&nbsp;Ідзі-ідзі. Ён пад замком.</div>
<div class="s5">—&nbsp;За што?</div>
<div class="s5">—&nbsp;Ну, значыцца, добрых спраў нарабіў.</div>
<div class="s5">Гэтая вестка напоўніла яе трывогай. Што такое магло здарыцца? Няўжо за начную прыгоду? А можа, ён усё адкрыў бацьку? Ну не, не можа ж ён быць такі дурны, каб вось так адразу. Усё гэта трэба было доўга рыхтаваць…Яна не ведала, што Радша і выявіўся менавіта такім «дурным». Ашалелы, звар'яцелы ад шчасця, кахання і цягі, ён адкрыў бацьку Мартэлу, што з нявестай у яго ўсё скончана, што ён не хоча з-за земляў быці пасмешышчам і вырашыў ажаніцца з другою. Бацька ўрэзоньваў яго, што ўсё гэта лухта, што радавітыя не гаспадары сабе, што, ажаніўшыся, можна пасля мець хаця сто палюбоўніц. Юнак ашалеў. І тады ваявода загадаў узяць яго пад замок.</div>
<div class="s5">Ёй было вельмі трывожна, і нейкае нібы прадчуванне мучыла, і цягнула, і смактала пад сэрцам.</div>
<div class="s5">…Між тым агульны энтузіязм дасягнуў апагея. Юрась бачыў, што на другім канцы плошчы ўжо стаіць над ручной каляскай, застаўленай закаркаванымі пляшачкамі, жаўтазубы Баўтрамей. Чакае, і твар — як кепская трагічная маска. І яшчэ Хрыстос бачыў, што ніхто да яго не падыходзіць, усе глядзяць на іх, і, значыцца, фокус пакуль выгарае. Усё ішло добра.</div>
<div class="s5">І тут да яго зноў падышлі два былыя слепакі. Народ сустрэў іх сяброўскімі крыкамі.</div>
<div class="s5">—&nbsp;Ну як, сталі бачыць? — спытаў ён.</div>
<div class="s5">—&nbsp;Але, — выскаляўся той, што ўзяў манету.</div>
<div class="s5">—&nbsp;То добра, ідзіце з мірам, — дружалюбна сказаў Хрыстос.</div>
<div class="s5">—&nbsp;Мір не танна дастаецца, — шапнуў мазурык. — Давай яшчэ тры залатыя.</div>
<div class="s5">Яны шапталіся з ласкавымі ўсмешкамі на вуснах. Народ з замілаваннем глядзеў на гэтую сцэну.</div>
<div class="s5">—&nbsp;Няма ў мяне больш. Слова. Пасля, можа…</div>
<div class="s5">—&nbsp;Крыкнем, — сказаў сляпы.</div>
<div class="s5">—&nbsp;А я вось зараз таксама крыкну, — сказаў Пятро, — што вы за вылячэнне яшчэ і грошай просіце. Тады вам жыва вочы выб'юць, а другога Хрыста — дай вам Бог, галубочкі, дажыць да яго з'яўлення.</div>
<div class="s5">Братчык з кранаючай пяшчотай абняў іх:</div>
<div class="s5">—&nbsp;Ідзіце да д'ябла, улюбёныя браты мае. Пакуль не пасыпаліся зоркі з вачэй вашых. Не хацелі па-добраму пачакаць. Страшыце? Копну вам у зад.</div>
<div class="s5">У натоўпе ўзніклі ўздыхі замілавання. Братчык падвёў «братоў» да прыступак паперці і непрыкметна даў ім моцнага выспятка ў азадак. Тыя з каметнай хуткасцю паляцелі праз натоўп.</div>
<div class="s5">—&nbsp;Бач, пабеглі як, — пракаменціравала баба. — З радасці, мілая!</div>
<div class="s5">—&nbsp;З радасці пабяжы-ыш.</div>
<div class="s5">…Магдаліна ішла, і трывога яе рабілася нясцерпная. Што ж, урэшце, здарылася? Яна раптам адчула самоту і жах. Ёй хацелася хутчэй дабрацца да тых, каго яна гадзіну назад ледзь не аддала ў рукі святой службы. З імі не так небяспечна, яны нешта прыдумаюць.</div>
<div class="s5">Гатычныя, папярочна-смугастыя дамы навісалі над ёю, здаецца, сачылі вострымі маленькімі акенцамі, прыціхлі. Яна фізічна адчувала, што за кожным рогам яе чакае небяспека.</div>
<div class="s5">Урэшце ў самым канцы вулачкі яна ўбачыла на прыступках храма Хрыста з хаўруснікамі, адчула гэта з раптоўнай радасцю і… стала.</div>
<div class="s5">Паміж ёю і Хрыстом стаяў і глядзеў на яе невялічкі, пераважна жаночы, натоўп. Былі тут касцельныя жоўтыя дэвоткі і чырвоныя маладзіцы з тупымі і злоснымі вачыма, былі вечныя «дзяўчаты» з вуліцы святой Цэцыліі, што глядзелі прагна, з адчуваннем сваёй бяспекі, было некалькі пажылых мужыкоў у пераломным узросце і манахаў з блудлівымі зрэнкамі. Было нават некалькі няпростых кабет у багатых сукнях.</div>
<div class="s5">Яе вочы з дзіўнай рэзкасцю бачылі ўсё гэта.</div>
<div class="s5">А наперадзе стаяла мажная кабета ў дзявочым шлягавым вянку. Расставіла ногі, склала на грудзях пачварнай магутнасці рукі. Грыбасты рот усміхаўся.</div>
<div class="s5">«Ганорыя з Валевічаў, — зразумела яна. — Усё. Адкрыў ёй стары хрэн ваявода».</div>
<div class="s5">Яна аглядала агульную і Ратмаву нявесту і міжволі іранічна думала: «Бедны Ратмір. Ну, гэтая яго навучыць».</div>
<div class="s5">—&nbsp;Вядзьмарка! — кінула Ганорыя ціхім голасам. — Абпаіла д'яблавым зеллем. Спакушальніца…</div>
<div class="s5">Магдаліна рушыла наперад, гледзячы ёй у вочы. Тая сумелася, і таму, здаецца, нахабства яе яшчэ ўзрасло.</div>
<div class="s5">—&nbsp;Ну, — сказала Магдаліна, — ачысці дарогу.</div>
<div class="s5">Натоўп па-ханжаску маўчаў. Баяўся смелых вачэй.</div>
<div class="s5">—&nbsp;Распусніца, — хавала вочы Ганорыя. — Самадайка. Вядзьмарка. Тварына. Жаніхоў чужых зводзіць?…</div>
<div class="s5">—&nbsp;Ты ўжо хто? — з усмешкай сказала «лілея». — Дарога кірмашная.</div>
<div class="s5">Яна адставіла клетку, каб часам не растапталі.</div>
<div class="s5">—&nbsp;Прыходзяць тут гнілыя… Хамка… На дваран замахваешся? Не па чыне.</div>
<div class="s5">—&nbsp;Адыдзі.</div>
<div class="s5">Голас быў такі ўладны, што нахабная бабішча адступіла была, з уласцівай усім такім подлай баязлівасцю, але вакол зашапталі:</div>
<div class="s5">—&nbsp;Не пускай… Не пускай.</div>
<div class="s5">Магдаліна зразумела: прайсці не выйдзе. Цяпер трэба было ўчыніць вялізную сварку — можа, пачуюць свае і вызваляць, пакуль не пабілі.</div>
<div class="s5">—&nbsp;Чарадзейка… Атрутніца… Вочы выдзеру, шлюха ты, — кідала Ганорыя.</div>
<div class="s5">—&nbsp;Маўчы, грамадская студня… Зажыва гніеш, а на маладога рыцара брудным вокам кідаеш… З турэмшчыкамі табе спаць, з пракажонымі, з катамі! І ён яшчэ з табою пойдзе, святы хлопец? А дулю.</div>
<div class="s5">—&nbsp;З табою хіба, з шалавай? — спытала гаспадыня Валевічаў.</div>
<div class="s5">—&nbsp;А і са мною. Арол такой гусі бруднахвостай не пара.</div>
<div class="s5">—&nbsp;А ты хто, хлопка?</div>
<div class="s5">—&nbsp;Ды ўжо ж не ты. Да чыйго дома ў горадзе самы біты шлях? — яна выдумвала, але ведала: з гэтай усё будзе — праўда. — Ці ёсць у Наваградку такі хаўрус, які б цябе «нашымі жорначкамі» не называў? Ды ў яго, калі ён дурань будзе, шыя зломіцца ад тых падарункаў, што ты яму да шлюбу назапасіла!</div>
<div class="s5">—&nbsp;Дрэнь! Чарнакніжніца! Ерэтычка!</div>
<div class="s5">—&nbsp;Ад каго браты зажыва засмярдзелі ды Божага царства пайшлі шукаць?! Хто ва ўласнай маткі ў дванаццаць год законнае права жонкі адабраў?</div>
<div class="s5">Удар нечакана трапіў у цэль. Ганорыя задыхнулася.</div>
<div class="s5">—&nbsp;У студні закінутай у яе пашукайце, — цадзіла Магдаліна (яна добра ведала норавы жанчын такога тыпу). — Бачыце, айцы святыя непарочнай яе агаласілі. За колькі? Ці мо натурай заплаціла? Можна і гэтак. Тыя казлы згодзяцца. Дзявочы вянок беднаму добраму Ратму. Ды табе б ганебны каўпак, ды прыпол абрэзаць, ды — віцамі! А лепей крыж забараніць насіць, ды радзюгу нашыць на плашч, лапічак, ды бранзалет на нагу*.</div>
<div class="s5">* Сярэдневяковыя адзнакі дзяўчат пэўнай прафесіі, спайманых на рабунку гасцей, дужа ўжо нізкапробнай распусце, брудзе або хваробе.</div>
<div class="s5">—&nbsp;Ды што?! — не знайшлася шляхцянка. — Біце яе! За распусту бязбожную! На Евангеллі ў чысціні паклянуся!</div>
<div class="s5">Яны ўчапіліся адна ў адну. Магдаліна першым чынам збіла з галавы Ганорыі вянок. Абедзве валтузіліся. І тут нейкі клірык, з жоўтым, як чэрап, тварам і чорнымі вачыма, сказаў:</div>
<div class="s5">—&nbsp;Стой! Ну! Вы што, ля студні? А між тым яна ж царкву абразіла! Абразіла! Слова, якім касцёл заступіўся за цноту гэтай дзяўчыны. Чаму? Ачараваўшы ваяводскага сынка, жадала на іншых свае правіны скінуць. Між тым гэта адна з самых страшных кабет Гародні.</div>
<div class="s5">Магдаліна магла яшчэ выцягнуь знак, ладанку, дадзеную Лотрам. Але пры ўсіх гэтага нельга было рабіць. Смерць без суда. Чаму яна загадзя не паказала яе дамініканцам?</div>
<div class="s5">Яна зразумела, што гэта ўсё. Цяпер нішто не ўратуе. Пасля, на трупе, знойдуць той знак; клірыка за выкрыванне і забойства асабліва даверанай асобы, той, што можа загадваць ад імя царквы ўсім, аддадуць службе і знішчаць. Ці лягчэй ёй будзе ад гэтага? Яна склала рукі і адступіла.</div>
<div class="s5">—&nbsp;Распусніца! — узвыў народ.</div>
<div class="s5">—&nbsp;Бі яе!</div>
<div class="s5">—&nbsp;Дзеўкі, у камяні!!!</div>
<div class="s5">Камень ударыў Магдаліну вышэй скроні.</div>
<div class="s5">…І тут, пачуўшы гвалт, Раввуні штурнуў Хрыста.</div>
<div class="s5">—&nbsp;Глядзі!</div>
<div class="s5">—&nbsp;Што такое?</div>
<div class="s5">—&nbsp;Магдаліну, здаецца, б'юць, — прабасіў Тумаш.</div>
<div class="s5">Збялелы Юрась кінуўся да натоўпу. А гурма ўжо лезла наперад, ціскалася, выла. Лезлі ледзь не па галовах, каб дабрацца наперад, вішчалі. Недзе дурным голасам екатала апантаная бесам. Юрась штурхаў баб, адцягваў за валасы клікуш — і амаль дарэмна.</div>
<div class="s5">Але Тумаш добра разумеў, што такое азвярэлы натоўп, а асабліва жаночы. Ён выдзер аднекуль кол і арудаваў ім. Тут было не да ягонага «рыцарства да дамаў». Кол, прынамсі, цверазіў, прымушаў хапацца за выцятае і менш думаць аб ахвяры, а больш аб тым, як знікнуць.</div>
<div class="s5">Камяні ляцелі ўжо градам. Але ў клікуш было крывава ў вачах ад ярасці, і яны кідалі свае снарады абы-як. Магдаліна бачыла белыя вочы, разверстыя раты, чырвоныя твары.</div>
<div class="s5">Яшчэ адзін камень ударыў яе ў грудзі. Пасля трэці — па галаве… Павісла рука. Зямля пад яе нагамі штохвілінна гусцей пакрывалася плямамі. Яна заплюшчыла вочы, убачыўшы, як здаравенны манах узнёс доўбню. І тут нехта прыціснуўся да яе грудзей спіною, закрыў.</div>
<div class="s5">…Юрась перахапіў доўбню, з сілаю, выкручваючы ворагу рукі, выдраў яе і шпурнуў пад ногі наступаючым. Там заенчылі.</div>
<div class="s5">—&nbsp;Ці-ха! — выгляд Хрыстоў быў страшны. — Кідай камяні! Нашто б'яце?!</div>
<div class="s5">—&nbsp;Не б'ём! — вішчаў народ. — Забіваем яе!</div>
<div class="s5">—&nbsp;Маў-чы-це! Маўчаць! Змоўч, ізуверкі!</div>
<div class="s5">Ён бачыў, што яго несамавіты крык прыцягнуў увагу мужыкоў з кірмашнага натоўпу і, значыцца, бабу, магчыма, можна будзе ўратаваць.</div>
<div class="s5">Было не да тонкасцей. Ён узяў Ганорыю загрудкі і адвесіў ёй страшэннага ляпаса.</div>
<div class="s5">Тумаш зрабіў тое самае з «мёртвай галавою» — аж ляснулі зубы.</div>
<div class="s5">—&nbsp;Адступі!</div>
<div class="s5">Фанатычкі замерлі.</div>
<div class="s5">—&nbsp;Імем Бога б'еце, а ў душы што? Зайздрасць?! Або свае грахі на іншых спіхваеце?! «Трымай злодзея»?! Ты, дзеўка, хіба сапраўды не кірмашны шлях?! А ты, чэрап, за што ёй цноту засведчыў?! А ў цябе хіба не бранзалет на назе?! А хто тут з вас па закутках не швэндаўся, мужу галаву не прыўкрашаў?!</div>
<div class="s5">Гіпнатычны погляд ненатуральна вялікіх страшных вачэй абводзіў гурму:</div>
<div class="s5">—&nbsp;Вось зараз вянкі ды наміткі ў любадзеек у неба палятуць. Каб з простай галавой хадзілі, як шлюхі!</div>
<div class="s5">Многія схапіліся за галовы. Ціхі смех прагучаў сярод мужыкоў.</div>
<div class="s5">—&nbsp;Пісанне чытаеце?! А там што сказана? Хто без граху — першы кінь у яе камень… Хто кіне?… Ты?… Ты?…</div>
<div class="s5">Камні пачалі падаць з рук. Ляскалі па каменных плітах часцей і часцей.</div>
<div class="s5">—&nbsp;А цяпер пакажыце ж і вы сваю ўладу, мужыкі! Бярыце іх, хто за што здолее, ды ганіце дадому, а каго — у касцёл, бо там іхні дом, і спяць яны, відаць па іх, са статуямі. Гэх, дурніцы! Не з вашай галавою ў словах папоўскіх разбірацца. З вашай галавою — у гароху толькі сядзець!</div>
<div class="s5">Мужыкі патроху пачалі разганяць гурму. Дзе віцамі, а дзе і хапаючы. Віск, гвалт, тупат. Некаторых — па ўсім відаць, тых, што схапіліся за голавы — мужы вялі за касу і штурхаючы пад бакі. Чакала іх горкая чаша.</div>
<div class="s5">Хутка вуліца апусцела.</div>
<div class="s5">—&nbsp;Устань, жанчына, — сказаў Юрась, бо Магдаліна ад слабасці ўпала на калені. — Ніхто не кране. Хадзем у гасцёўню.</div>
<div class="s5">Са скроняй, па якой сплывалі кроплі крыві, з апушчанымі рукамі (у адной з іх была клетка), яна пайшла за ім. Апосталы зноў расселіся на прыступках і сталі сачыць за гаротным Баўтрамеем.</div>
<div class="s5">Намачыўшы губку ва ўчарашнім віне, ён абмываў ёй галаву. На акне, у праменнях сонца, вуркаталі галубы.</div>
<div class="s5">—&nbsp;Ну, на галаве толькі моцны сіняк… А тут, ля скроні, скуру рассекла. Нічога. Вось і кроў спыняецца. Смолкай залепім — і ўсё…</div>
<div class="s5">Тая раптам заплакала.</div>
<div class="s5">—&nbsp;Во, дурына! Кінь. І шнар будзе пад валасамі. Будзеш гэткая самая прыгожая. Вельмі прыгожая. Прыгажэйшая за ўсіх. Што яшчэ?</div>
<div class="s5">—&nbsp;Грудзі. Дыхаць цяжка.</div>
<div class="s5">—&nbsp;Ці не рабрыну зламалі?</div>
<div class="s5">—&nbsp;Н-не ведаю.</div>
<div class="s5">Ён пачухаў патыліцу:</div>
<div class="s5">—&nbsp;Раздзявайся.</div>
<div class="s5">—&nbsp;Ты што?</div>
<div class="s5">—&nbsp;Ладна, кінь дурэць. Часу мне няма. Іначай уся гэтая апостальская банда зноў галодная ляжа. А ў жыхароў цыганіць нельга.</div>
<div class="s5">Яна раздзелася. Ён пачаў абмацваць бок жанчыны. Проста і натуральна, нібы рабіў гэта Тумашу або Іудзе.</div>
<div class="s5">—&nbsp;Цэлая, — урэшце сказаў ён. — Хіба, можа, маленькая трэшчынка. Сёння дастанем насілы — будзем цябе дні два несці. Пойдзем, відаць, на Вільню. Уцякаць трэба.</div>
<div class="s5">—&nbsp;Адкуль насілы?</div>
<div class="s5">—&nbsp;Гэта не твой розум. Адзявайся.</div>
<div class="s5">Пасля ён пагладзіў яе па плячы.</div>
<div class="s5">—&nbsp;Па галаве не рызыкую. Вось ужо як зажыве. За што ў вас там бойка была — не мая справа. Але разумніца, дзяўчынка. Смелая. Так ужо іх трапала! Ну, ляж, ачуняй. І супакойся. Мы іх, у выпадку чаго…</div>
<div class="s5">Ён пайшоў. Некаторы час яна сядзела моўчкі. Гучна завуркаталі галубы. Ім было добра ў праменнях сонца, якое яна сёння ледзь не ўбачыла ў апошні раз. Нічога. Усё абышлося. Цяпер трэба ўбачыць Ратму.</div>
<div class="s5">Яна дзейнічала машынальна, як заўсёды. З Лотрам не жартуюць. Гэта прэнг, і «велля», і расплаўлены свінец у роце, а там і вогнішча… Галубы… Значыць, запіска. Яна дастала маленькі скрутак танюткай паперы, ачыненае вераб'інае перайка, інкаўст* у скураной чарніліцы і пачала пісаць кірылаўскімі літарамі:</div>
<div class="s5">«Эядянмяэлсчюпялёэасўтўсокмфсяегнчёэгмэяілаўшфупяэйспбфшямоыўняэчшярсб…»</div>
<div class="s5">*<i class="s4">Чарніла.</i></div>
<div class="s5">Гэта была «літарэя за адной пячаткай», старажытны беларускі тайнапіс*. Магдаліна пісала ім спрытна і хутка. Машынальна рухалася рука. Думак не было. Нібы нейкая запруда стаяла перад імі. Нібы кій трапіў у кола і застопарыў яго.</div>
<div class="s5">* Літарэя-тайнапіс, калі да кожнай літары падбіраюць пару і пушуць замест адной літары другую. «Пячатак» было да сямі. «Літарэя з адной пячаткай» — найпрасцейшая. Яна не патрабавала шыфру. Словы пісаліся злітна. Тут напісана (для зручнасці чытача, вядома, сучаснай моваю): «Ваша правялебнасць, вялікі Лотр. Злачынец вырваўся. Ідзе на Вільню. З дарогі паведамлю».</div>
<div class="s5">І раптам яна ўспомніла цеплыню чалавечай спіны на сваіх грудзях. Спачатку толькі яе. Яна была непадобная на ўсе іншыя цёплыя спіны. А яна памятала іх шмат.</div>
<div class="s5">Яна ашчаперыла пальцамі галаву і, нягледзячы на боль, сядзела так некаторы час. Пасля ўдарылася лобам аб падвоканне. І яшчэ. Яшчэ. Адзіная вялікая кропля крыві ўпала на пергамент. Жанчына скамячыла яго.</div>
<div class="s5">Лілася кроў. На палях, у катоўнях, на вуліцы. Шмат крыві.</div>
<div class="s5">Жанчына думала яшчэ некаторы час. Пасля адчыніла клетку, звыкла — лапкі між пальцаў, вялікі палец на крылах — вынула аднаго голуба і падкінула ў неба. Той затрапятаў крыламі ў блакіце, пакружыў і памкнуў на паўночны захад.</div>
<div class="s5">З другім голубам пальцы нібы развучыліся. Ён забіў крыламі, вырваўся ўрэшце і паляцеў за першым.</div>
<div class="s5">Трэцяга яна проста вытурыла з клеткі, выпусціла, як жанчыны выпускаюць птушак на вялікдзень.</div>
<div class="s5">…Тры хустачкі ператварыліся ў кропкі, зніклі за акаёмам. З хвіліну яна думала, ці не варта адкрыць усё Хрысту. І спалохалася.</div>
<div class="s5">Ведала — не кране пальцам, але не даруе ніколі. І ёсць яшчэ Лотр, які ўрэшце ўсё ж спаймае і яго і — цяпер — яе. Ён учыніць ёй «веллю» не на сорак, а на восемдзесят гадзін, парве вены і ўсё ж спаліць жывою.</div>
<div class="s5">Яна адчувала сябе злачынцаю. Толькі так! Ні гонару, ні ўдзячнасці не было ў душы — толькі сабачая прыніжанасць. Яна выканала б усё, што ні загадаў бы ёй кардынал. Але не гэта.</div>
<div class="s5">«Хай рабуе, хай блюзнерыць, хай нават павесіць самога Лотра або замахнецца на папу — я не магу… Я не магу выдаць гэтага чалавека».</div>
<div class="s5">Баўтрамей выскаляў рэдкія жоўтыя зубы над сваімі пляшачкамі:</div>
<div class="s5">—&nbsp;Вось тавар! Вось святы тавар! Наваліся, хто грошы мае!</div>
<div class="s5">Апосталы з Хрыстом сядзелі ўбаку, грэліся на вячэрнім добрым сонцы.</div>
<div class="s5">—&nbsp;Няўжо яму павераць? — спытаў няверны Тумаш.</div>
<div class="s5">—&nbsp;Усяму павераць, — змрочна сказаў Хрыстос.</div>
<div class="s5">—&nbsp;Добра, каб паверылі, — сказаў Гарганцюа — Якуб. — Здаецца, Валаамаву асліху з'еў бы. Бывала, на возеры мянёў напячэш, ды юшка з акунькоў…</div>
<div class="s5">Тумаш недаверліва круціў галавою.</div>
<div class="s5">—&nbsp;Але ж вера… Вера, яна…</div>
<div class="s5">Хрыстос раззлаваўся:</div>
<div class="s5">—&nbsp;І ахвота табе гаварыць. Ну вера, вера! Плявузгае. А ў пісанні даўно аб ёй сказана, што вось… калі будзеш мець веру велічынёй з гарчычнае зернейка і скажаш унь той Замкавай гары перайсці адсюль — яна пяройдзе.</div>
<div class="s5">—&nbsp;Ну, з зернейка ў мяне ёсць.</div>
<div class="s5">Ён утаропіўся на вежы, напружыўся ўвесь і заплюшчыў вочы. Пасля расплюшчыў іх — гара была на месцы.</div>
<div class="s5">—&nbsp;Храновіну гародзіш, ойча.</div>
<div class="s5">—&nbsp;Трэба практыкавацца ў веры, — сказаў Хрыстос.</div>
<div class="s5">—&nbsp;Добра. Пастараюся.</div>
<div class="s5">Маўчалі.</div>
<div class="s5">—&nbsp;Што Анея? — шэптам спытаў Раввуні.</div>
<div class="s5">—&nbsp;Ніч-чога. Невядома дзе. Нават апошнія чуткі заглохнулі. Сёння пойдзем на поўнач, на Вільню. Усё адно — голка ў стозе.</div>
<div class="s5">Да Баўтрамея падышоў багата апрануты мешчанін. Узяў бутэлечку, страсянуў:</div>
<div class="s5">—&nbsp;Ды яна ў цябе пустая.</div>
<div class="s5">—&nbsp;Не боўтай, не боўтай, кажу, пляшачкі, — узяў яго на перапуд ліцадзей. — Няшчасця хочаш? Я т-табе дам, пустая!!!</div>
<div class="s5">Ад гэтага тону, а яшчэ больш ад трагічнай маскі — твару, мешчанін сапраўды перапалохаўся.</div>
<div class="s5">—&nbsp;А ў ёй што?</div>
<div class="s5">—&nbsp;Уздых святога Ёсіпа Арымафейскага. Што ён уздыхнуў, яшчэ калі Хрыста распіналі.</div>
<div class="s5">—&nbsp;І ва ўсіх — уздых?</div>
<div class="s5">—&nbsp;Уздыхнуў моцна.</div>
<div class="s5">—&nbsp;А… ад чаго памагае?</div>
<div class="s5">—&nbsp;Ад запою… — натхнёна збрахаў актор. — Ад хмялення.</div>
<div class="s5">Мешчанін падумаў трохі, адлічыў грошы. Пасля павагаўся і… пайшоў у карчму.</div>
<div class="s5">—&nbsp;Клюнула, — сказаў Пятро.</div>
<div class="s5">Хвілін праз дваццаць з карчмы выскачылі з дзесятак прапойцаў, хуценька купілі па пляшцы і вярнуліся.</div>
<div class="s5">Яшчэ праз палову гадзіны нейкі чалавек, па выгляду слуга духоўнай асобы, купіў бутэлечку і ў завулку перадаў яе таму самаму клірыку — «мёртвай галаве».</div>
<div class="s5">—&nbsp;Эг-ге, — выскаліўся Юрась. — Ну, д-добра. Цяпер я вам пакажу… І як святой службе нас аддаваць, і камяні, і ўсё.</div>
<div class="s5">Праз нейкую гадзіну пайшло і пайшло. Да Баўтрамея валіў і валіў народ. І дарога ў людзей была адзіная: Баўтрамей — карчма.</div>
<div class="s5">Пад вечар горад нельга было пазнаць. Нагадваў ён поле страшнага пабоішча. Людзі ляжалі паўсюль: на парогах, на вуліцы, у вокнах. І было гэта страшней, чым пасля татарскага ўварвання, калі выразалі яны Наваградак пад корань. Нават пасля татар так страшна не было.</div>
<div class="s5">Кожны ляжаў там, дзе засцігла яго варожая сіла. У кучах ці паасобку, ніцма ці дагары.</div>
<div class="s5">І сапраўды, няма каму было плакаць, бо ўсе ў капе бездыханна ляжалі. Занадта бо паспадзяваліся на сілы свае і на сілу новага святога патрона.</div>
<div class="s5">Спаў кустод у браме. Спала варта на вежах. Нават ваявода Мартэл спаў, мармычучы ў сне:</div>
<div class="s5">—&nbsp;Пагублю мудрасць мудрацоў і розум разумных адвергну.</div>
<div class="s5">Першая скарысталася з гэтага Магдаліна. Проста, нібы ў свой дом, прайшла ў замак да адзінага цвярозага жыхара горада, Радшы. Ёй чамусьці зусім не хацелася ісці да яго, і ўсё ж яна пайшла. Яна шкадавала гэтага юнака, памятала пра ўсё. І хіба ён не заплаціў воляй за тое, што ўпарта хацеў толькі яе?</div>
<div class="s5">На жаль, нельга было выпусціць яго. Ключар запёрся ў цямніцы і налакаўся ўжо там. Але яна гаварыла з Ратмам праз краты на дзвярах, казала, што вымушана ісці далей за сваёй мэтай, але абавязкова вернецца. І плакала. А ён (твар ягоны быў нібы з крэменю) сказаў ёй, што чуў, як яе сёння хацелі забіць за яго, што ніхто не прымусіць яго да шлюбу, што ён будзе чакаць.</div>
<div class="s5">…А ў цемры з уздыху святога Ёсіпа Арымафейскага скарысталіся і тыя, што сабралі яго.</div>
<div class="s5">З мяхамі яны хадзілі з касцёла ў касцёл, з плябаніі ў плябанію, з царквы ў царкву. Па пустым, нібы вымерлым, горадзе. І мяхі іхнія рабіліся ўсё цяжэйшыя і цяжэйшыя.</div>
<div class="s5">Рабавалі падчыстую. За спробу выдаць кату, за спробу потым забіць, за тое, што прымхліва надзерліся, а самі паўсюль крычалі аб цвярозасці. Рабавалі так, каб назаўтра няма з чаго было прычасціць. Паціры, дзіскасы, дарахранільні, лампады, грошы з тайнікоў і скарбонак, каштоўныя камяні. Здзіралі ўсё. Палахлівы мардач Андрэй аж стагнаў, што пагоняцца.</div>
<div class="s5">—&nbsp;Лухта! — белымі каменнымі вуснамі казаў Хрыстос. — Збаяцца. Не крычаць жа ім, што напіліся, як свінні. Маўчаць будуць.</div>
<div class="s5">Памылкова зайшлі ў нейкі багаты дом, палічылі за плябанію. І там сустрэлі яшчэ аднаго цвярозага.</div>
<div class="s5">Хрыста з імі не было. Мацей пачаў быў браць маёмасць.</div>
<div class="s5">Тумаш аглядаўся вакол. Непадобна было на папоўскі дом. Ат, усё адно!</div>
<div class="s5">І раптам…</div>
<div class="s5">—&nbsp;Гулі-гулі-гулі.</div>
<div class="s5">Стоячы ў калысцы, аптымістычна ўсміхнуўся бандзюгам дзіцёнак. Ружовы, толькі са сну.</div>
<div class="s5">Твары вакол былі ў ценях ад паходняў, зарослыя, з крывымі ўсмешкамі, катаржныя.</div>
<div class="s5">—&nbsp;Гулі-гулі-гулі.</div>
<div class="s5">Тумаш працягнуў да малога страшныя, з цэбар, далоні.</div>
<div class="s5">—&nbsp;Гу-у, гу-у, — усміхнуўся той.</div>
<div class="s5">—&nbsp;Ах ты мая гулечка, — расплыўся Фама. — Гу… Гу… І пялюшкі мокрыя.</div>
<div class="s5">Ён змяніў малому пялюшкі.</div>
<div class="s5">—&nbsp;Ну, ляжы, ляжы. Ах, яны — быдла! Ах, яны — дарослыя! Ну-ну-ну, мачыляпы… На… На вось коржык.</div>
<div class="s5">Малы радасна ўчапіўся ў коржык дзёснамі.</div>
<div class="s5">—&nbsp;Кідай усё, — скамандаваў Фама. — Дом багаты… Ну і што?… Нешта мне, хлопцы, нешта мне… неяк… Бач, як глядзіць…</div>
<div class="s5">І яны выйшлі.</div>
<div class="s5">У апошнім касцёле ледзь не памерлі з жаху. Тут таксама было поле бітвы. Спаў ля аргана арганіст. У абдымку ляжалі на амбоне пробашч і званар. Панамар звесіўся з месца для казаняў.</div>
<div class="s5">Хрыстос якраз узломліваў скарбонку. І раптам дзіка, як дэман, зароў арган. Затрэсліся шыбы. Ад нечаканасці скарбонка ўпала, з ляскам і звонам пакаціліся па плітах манеты.</div>
<div class="s5">Усе ўскінуліся. Але гэта проста арганіст упаў буянай галавою на клавіятуру.</div>
<div class="s5">—&nbsp;Тфу! — сказаў Хрыстос і вытрас грошы ў мех.</div>
<div class="s5">Абрабаваўшы ўсе храмы, нагружаныя скарбам, яны пад покрывам цемры пакінулі горад. На ўсякі выпадак ім трэба было пакінуць між сабою і Наваградкам як найбольш дарогі. Закусвалі на хаду. Частку нарабаванага вёз мул. На плячах у апосталаў Піліпа з Віфсаіды і Якуба Зеведзеева плыў біскупскі партшэз з Магдалінай. Пагойдваўся.</div>
<div class="s5">На паваротках дарогі мянялі сваё месца зоры. А яна сядзела і з трывогай і адначасова з дзіўным спакоем адданасці лёсу думала: «Чаму я так зрабіла? Хіба не быдла ўсе людзі і хіба не ўсё адно, каму служыць? Вось і гэтыя… абрабавалі. Сапраўды, блюзнеры, махляры, валацугі. Чаму ж мне не хочацца служыць супраць іхняга атамана?»</div>
<div class="s5">—&nbsp;Ну, быдла, — сказаў раптам Тумаш. — Ну, айцы душаў!</div>
<div class="s5">І змрочны Хрыстоў голас адказаў з цемры:</div>
<div class="s5">—&nbsp;Кінь. Яны ўсё ж вышэй за быдла. Можа быдла катаваць іншых? А прынізіць сябе? А сябе прадаць на таргах?</div>
<div class="s5">«Жывы, — падумала яна. — Проста ён жывы. І рабуе, і ўсё… а жывы. А тыя і рабуюць, і словы гавораць, а мёртвыя. Гандляры, дрэнь, золатам залітыя, гвалтаўнікі, мяснікі, каты майго цела — мёртвыя яны, вось і ўсё. А гэты глядзіць на мяне, як на дрэва, а жывы. Там, дзе мерцвякі глядзяць на мяне, як на дрэва, ён — як на жывую. І ў адзіным выпадку, калі яны глядзелі, як на жывую, ён, як на дрэва. Ну і схопяць. Вядома, з табою не толькі ў неба не трапіш, з круцялём і мазурыкам, а і на зямлі доўга не паходзіш, у зямное пекла пападзеш… Хай так. Не хачу баяцца. Ніколі больш цябе не прадам. Выкуплю грэх, ды можа, і вярнуся да Ратмы… Не хочацца вяртацца да Ратмы, хаця і ласкавы ён, і кахае, і кранальны да замілавання. А, усё адно!… Вось дарога — і ўсё».</div>
<div class="s5">У дрымоце яна глядзела, як плывуць зоры, слухала, як крычыць драч, бачыла, як рухаецца на фоне зорак Хрыстова постаць, апранутая ў брудна-белы хітон.</div>
</div>
<div class="chapter">
<h1 class="s1">РАЗДЗЕЛ ХХІІІ СТАРОЕ КАХАННЕ</h1>
<div class="s5">І ўсё здаецца, што сад там цвіце,</div>
<div class="s5">А там і лаўжоў няма.</div>
<div class="s5"><i class="s4">Гэльская песня</i></div>
<p style="margin:0pt;">&nbsp;</p>
<div class="s5">Тыдні і тыдні яны знемагалі ад пошукаў. Нідзе ніхто не даваў ім адказу. Нават чутак больш не было. І хаця нэндзы яны пасля наваградскага рабунку не адчувалі — душы іхнія былі спустошаны. Дарэмна шукалі яны дрэва, каля якога маглі б абвіць сваё жыццё. Ішлі ўлегцы, таму што большую частку грошай паспелі закапаць на будучае, але ў душах іхніх жылі цяжар і знявер'е.</div>
<div class="s5">Аднойчы падыходзілі яны да невялічкай вёсачкі ў баку ад дарогі. Біў звон драўлянага касцёла. Цягнуліся над папарам клубастыя белыя аблокі.</div>
<div class="s5">—&nbsp;Ведаеш, што за вёска? — спытаў Хрыстос у Іуды. — Тут жыве дзеўка — цяпер-та яна баба, — якую я калісьці кахаў.</div>
<div class="s5">—&nbsp;Калі гэта?</div>
<div class="s5">Хрыстос усміхнуўся:</div>
<div class="s5">—&nbsp;У мінулае сваё кароткае з'яўленне. Калі сышоў паглядзець, што тут і як.</div>
<div class="s5">—&nbsp;І праўда, што шалбер, — сказаў Іуда. — Нездарма шукаюць.</div>
<div class="s5">—&nbsp;Ну-ну, я жартую. Калі шкаляром быў.</div>
<div class="s5">—&nbsp;Хочаш паглядзець? — спытаў Іуда, убачыўшы нясцерпную тугу і чаканне чагосьці ў вачах Хрыста.</div>
<div class="s5">—&nbsp;Ці трэба? Прадала яна мяне. Прадала Анея. Магла ж хаця неяк спавясціць, каб хацела. Не шанцуе мне… А раней шанцавала.</div>
<div class="s5">—&nbsp;А цягне цябе?</div>
<div class="s5">Хрыстос маўчаў.</div>
<div class="s5">—&nbsp;Ідзі, — амаль груба сказаў іудзей. — Мы цябе на плошчы пачакаем.</div>
<div class="s5">І ўсе яны звярнулі з гасцінца да вёскі.</div>
<div class="s5">…Хрыстос пайшоў прыгуменнямі. З мірской плошчы ляцеў нейкі шум, а яму не хацелася зараз бачыць людзей.</div>
<div class="s5">Сандалі асклізаліся з мяжы. Двухзубныя ваўчкі чапляліся за хітон. Пахнула зямлёй, нагрэтымі кустамі чорных парэчак.</div>
<div class="s5">І скора ўбачыў ён знаёмы сад і абцяжараныя пладамі яблыні. Пайшоў паўздоўж іх, каля плота. Сонца грэла ў спіну. Хвалявалася чаканнем сэрца… Здрадзіла… Даўно ён не быў тут… Ды не, нядаўна.</div>
<div class="s5">І здалося яму: цвілі яблыні. І сам ён, зусім тады малады, прыгожы, нетутэйшы, стаяў пад імі… І дзяўчына бегла да яго… І зараз ён не ведаў, тая гэта або Анея.</div>
<div class="s5">…Рассоўваючы рукамі цяжкія галіны, ён глядзеў на векаўшчыну — дом, на багацюшчыя свірны, на вастраверхі страшны паркан вакол іх.</div>
<div class="s5">І ўбачыў. Жанчына рыхліла грады. І ён не мог пазнаць, тая гэта ці іншая. Агрубелая ад вечнай прагнай работы, што ўжо не радасць і не праклён, а — ідал, шыракаклубая, скурчаная на гэтай тлустай зямлі, як тлусты белы корч.</div>
<div class="s5">Рагі гразі між пальцамі ног, плоскія ступакі, велізарныя звісаючыя грудзі… Хутчэй… Хутчэй перабірайце, рукі… Хутчэй працуй, трызубец… Нават сотня наймітаў не дагледзіць, як ты сама.</div>
<div class="s5">Калі яна ўзняла на яго тупы твар, ён зразумеў, што гэта ўсё ж яна, і ледзь не крыкнуў.</div>
<div class="s5">Ах, багаты двор, багаты двор! Найміты і наймічкі, паркан, грошы ў скарбонцы недзе ў падполе (іх вечна няма, калі нешта патрэбна купіць), чароды коней і кароў, самыя багатыя і дарагія іконы ва ўсім наваколлі.</div>
<div class="s5">—&nbsp;Чаго стаў?… Ідзі…</div>
<div class="s5">Грубы ад вечных дажджоў і вятроў голас.</div>
<div class="s5">—&nbsp;Ну.</div>
<div class="s5">Вочы Хрыстовы былі вільготныя. І тут з хаты выйшаў Ён. І ў ім мала што засталося ад мяккага юнака з цёмнымі вачыма. Нясцерпна грубы твар. Столькі крывіў душою, што вочы блудліва бегаюць. І таксама не пазнаў. Ды што! Кожны дзень прагнасці, як тысяча вякоў, і толькі ў шчодрага жыццё кароткае і спявучае, як палёт птушкі.</div>
<div class="s5">—&nbsp;Чаго ён? — спытаў гаспадар. — Ты гаварыла з ім, Тэадора?</div>
<div class="s5">Імя, якое раней гучала, як мёд. Цягучае жыццё скнары! Пракляцце!</div>
<div class="s5">—&nbsp;Хлеба, відаць.</div>
<div class="s5">—&nbsp;Нават госція — хлеб толькі для цела, — апусціў вочы шкаляр. — Хлеб душы — літасць і разуменне.</div>
<div class="s5">—&nbsp;Святоша з бадзяг, — зразумеў яго гаспадар. — Ідзі. Каб гэта я ўсім хлеба даваў — куды б мае пяцьдзесят валок пайшлі? Псу пад хвост? Ідзі, кажу.</div>
<div class="s5">Хрыстос маўчаў. Яму яшчэ ў чымсьці трэба было ўпэўніцца. У чым? Ага, ці прамільгне на яе твары хаця цень успаміну.</div>
<div class="s5">—&nbsp;Ты хто? — спытаў гаспадар.</div>
<div class="s5">—&nbsp;Хрыстос, — машынальна адказаў ён.</div>
<div class="s5">Гаспадар нават не асабліва здзівіўся.</div>
<div class="s5">—&nbsp;І цуды можаш?…</div>
<div class="s5">—&nbsp;Сёе-тое магу.</div>
<div class="s5">—&nbsp;Тады зрабі дзеля мяне… Вось і памінальнічак падрыхтаваў, ды ў храм пакуль не наважваўся… Ну, ужо цяпер!…</div>
<div class="s5">—&nbsp;Што?</div>
<div class="s5">—&nbsp;Я табе… сала кавалак дам. А ты за гэта зрабі, каб… Вось тут усё… Каб у Янкі… карова здохла і ў Рыгора… і ў Андрэя, і ў другога Андрэя… і ў Навума, і ў Васіля, і ў Волеся, і ў Яўгена, і асабліва ў Ладыся, паскуды, ерэтыка.</div>
<div class="s5">Хрыстос уздыхнуў і ўзяў памінальнік.</div>
<div class="s5">—&nbsp;А… сала?</div>
<div class="s5">—&nbsp;Не трэба. Ісцінна кажу табе, сёння ж уздадуць табе па жаданнях тваіх… Бывай, жэно.</div>
<div class="s5">Пайшоў. Жанчына пры гуках апошніх словаў разагнулася была, успамінаючы нешта даўняе і цёплае, але так і не ўспомніла і зноў схілілася да градак.</div>
<div class="s5">Цяпер ён ішоў проста да плошчы. Няма чаго было хавацца ад людзей. І тут жыццё нанесла яму страшны, пад сэрца, удар. Хаця б ведаць, што ён здраджаны шчаслівымі і добрымі: «Каб карова здохла…» Вось і ўсё, што дало ёй жыццё. Чалавека, які хлусіць і каецца, святошу, які хрысціцца шырэй за ўсіх, а сам… Тоне сябра, а такі святы, хлуслівы смярдзюк, толькі што аблізаўшы моцнаму ўвесь азадак, кажа яму з берага: «Спачуваю, братачка, спачуваю, але нічым памагчы не магу. Ты лепей на дно хутчэй спускайся».</div>
<div class="s5">…Амаль ля самай плошчы ён размінуўся з трыма ўзброенымі манахамі. Яму было ўсё адно, куды яны ідуць, ён не азіраўся і не бачыў, што яны ўвайшлі ў дом гаспадара.</div>
</div>
<div class="chapter">
<h1 class="s1">РАЗДЗЕЛ ХХІV ДОКАЗНАЯ ІНКВІЗІЦЫЯ</h1>
<div class="s5">Каяўся ў грахах Вавілон і Навухаданасор, цар ягоны… І, кажуць, Навухаданасор, каючыся, пасыпаў сабе галаву попелам і пылам. Але пыл той быў пылам разбітых ім гарадоў, а попел — попелам спаленых ім ахвяр.</div>
<div class="s5"><i class="s4">Сярэдневяковы беларускі апокрыф</i></div>
<p style="margin:0pt;">&nbsp;</p>
<div class="s5">Хрыстос выйшаў на плошчу пад абшчынны дуб і, уражаны, ледзь зноў не кінуўся ў завулак. Гэткае відовішча заўсёды прымушала ягоныя ногі рухацца нібы самастойна.</div>
<div class="s5">Пад дубам доўгім глаголем стаялі сталы. За імі сядзелі людзі ў дамініканскіх расах. Убаку сядзеў над жароўняй кат, чысціў трэсачкай пазногці. Чалавек пяцьдзесят людзей, закутых у латы, пакарбаваныя крыжамі — чэрнь на срэбры, — абкружала стол: духоўная варта, гвардыя царквы.</div>
<div class="s5">Некалькі «гвардзейцаў» атачылі маленькую купку людзей. Паўсюль шныпарылі служкі ў расах. Цягалі лаўжы і паленні пад пяць дубовых слупоў, укапаных у зямлю з падветранага боку.</div>
<div class="s5">Апосталы стаялі наводдаль, і Хрыстос пайшоў да іх. Баяцца асабліва не было каго. Іх трынаццаць, усе ўзброены, танна жыцця не прададуць у выпадку чаго.</div>
<div class="s5">Ён страшэнна не любіў ордэн псоў Пана Бога. Вынюхваць, шукаць, караць — вось у чым бачаць яны служэнне Богу. Шкада, што нельга напасці і разагнаць гэтую падлу. Слабыя сілы. Каб жа яшчэ быў тут вясковы народ! Але гэта не горад, жыхары, відаць, у жаху пахаваліся. Стаіць маленькая купка людзей. Можа, сваякі схопленых.</div>
<div class="s5">Хрыстос падышоў да сваіх.</div>
<div class="s5">—&nbsp;Доказная інквізіцыя засядае, — невядома каму растлумачыў дурыла Якуб, — святая служба.</div>
<div class="s5">Вочы Хрыстовы сустрэліся з вачыма Іуды. Той быў толькі зеленаваты, і шкаляр зразумеў, што Раввуні відавочна не па сабе.</div>
<div class="s5">—&nbsp;І сюды дабраліся, — сказаў іудзей. — Дзвесце пяцьдзесят год паўзлі. Дацягнулася святая служба… А я нібыта сам помню.</div>
<div class="s5">—&nbsp;У нас яна доўга не працягне, — буркнуў Тумаш. — Не бойся. Цябе не дамо.</div>
<div class="s5">Яны ўбачылі, што перад святым сінедрыёнам стаіць скручаны мужчына з маладой сівізною. Злое, рэзкае аблічча, глыбокія вочы.</div>
<div class="s5">Апосталы глядзелі на яго і не слухалі пытанняў службы. Пытанні былі заўсёды амаль аднолькавыя. Гэта пасля, у пратаколах, іх расквечвалі краскамі мудрасці, чыстага высакародства і веры, якая сарамаціла і разбівала ўшчэнт сцверджанні ерэтыкоў. А на самай справе допыт быў хуткай і абрыдлівай справай, вельмі будзённай і сумнай. Пытанне — адказ — прызнанне або адмаўленне, і тады некалькі сказаў пры катаванні — прысуд — напуцце на страту. Нікому не цікава было, што чалавек адчувае, чаму ён зрабіў тое ці іншае, гаворыць ён праўду або брэша (даносчык ведаў лепей, чым той, на каго даносілі). Калі падсудных было многа ці суддзі спяшаліся — задавалі толькі некалькі пытанняў, асабліва калі справа датычылася аднаго падсуднага, а не арганізацыі. Дробных ерэтыкоў, якіх нельга было назваць страшным словам «ерэсіярх», асуджалі часта і без гэтага. На вялікіх вядзьмарскіх працэсах у Германіі, калі трэба было за нейкія пару дзён ачысціць горад ад двухсот — трохсот чалавек, прызнанні ахвяр лузалі як арэхі. У выпадку судовай памылкі рэабілітаваў і расплачваўся месцам у раі Пан Бог.</div>
<div class="s5">Былі і правілы: «Адзін даносчык — не даносчык» (у Германіі нядаўніх часоў на гэта не звярталі ўвагі, што сведчыць аб безумоўным прагрэсе), але падсудны мог прызнаць праўду даносу. «Нельга два разы прымяняць адно катаванне». Але можна было яго «перарываць і пачынаць зноў». «Прызнанне і самаасуджэнне — кветка дазнання». Але калі чалавек не прызнаваўся і на прэнгу, яго лічылі «моцна западозраным у ерасі» і выпускалі пад нагляд.</div>
<div class="s5">Страшна было тое, што на тагачасных беларускіх землях машына шматвяковай хлусні і звыклай крывадушнасці сутыкнулася з першабытнай, язычаскай яшчэ праўдзівасцю большай часткі людзей. Люд у вёсках не замыкаў дамоў (хіба што ўначы, ад звера), сведчыў толькі сваім словам; за аблудныя сведчанні — забівалі. Але ўжо тады сярод найбольш блізкіх да храма людзей пачынала буяна расцвітаць хлусня, крывая прысяга, ілжэсведчанні, даносы — усё тое, што народ непаразумела называў «душою рыгнуў».</div>
<div class="s5">За пару стагоддзяў гэтаму паспяхова навучылі цэлую грамаду. Як не паверыць пасля гэтага, што вера і догма змякчаюць норавы?!</div>
<div class="s5">—&nbsp;Гаварыў ганьбавальныя словы на Пана Бога? — спытаў камісарый суда. — Зневажаў?</div>
<div class="s5">Чалавек, відаць, быў старой рошчыны. Не зразумеў, чаму ён павінен хлусіць.</div>
<div class="s5">—&nbsp;Я яго не лаяў. Нашто мне зневажаць яго? Я пра другое…</div>
<div class="s5">Ён прызнаваў тое, што казаў калісьці. Не ўвесь учынак, а частку яго, тое, што было сапраўды. Ён не ведаў, што досыць і часткі, што астатняе дахлусяць за яго.З усіх бакоў на гэты адзіна чалавечы твар глядзелі морды. Знясіленыя бяссоннымі начамі, або тлустыя, пергаментныя, або налітыя крывёй, — але ўсё адно морды. Кожная — не аблічча, не «вобраз Божы», не адзнака Высокай Істоты, не Твар, а менавіта os porci, свінячае рыла без сораму і сумлення… Чакалі.</div>
<div class="s5">—&nbsp;Я не лаяў, — паўтарыў мужчына. — Пустое месца не лаюць. Я проста казаў, што не дазволіў бы Ён такіх пакут добрым, каб быў.</div>
<div class="s5">—&nbsp;Адвядзіце… Па агавору сазнаўся… Наступны…</div>
<div class="s5">Падвялі шляхцюка. Вельмі пацертая вопратка ў пыле розных дарог, збітыя чобаты. Відаць, бяздомнік. Маленькі, нягеглы сабою, ужо ў гадах. Тварык з кулачок, рэдкія вусы, галодныя і вартыя жалю вочы.</div>
<div class="s5">—&nbsp;Імя, — перад шляхцюком камісарый здаваўся асабліва сытым, няспешным, грамагласным, як асёл.</div>
<div class="s5">—&nbsp;Варган Будзіміраў пан Коцкі, — усміхнуўся чалавечак.</div>
<div class="s5">—&nbsp;Ты раскажы пра сябе.</div>
<div class="s5">—&nbsp;Яно, пане… з сагнаных я. Перавялі з зямлі нашы магнаты ўсіх нас, бедалагаў, у загонавую шляхту. Яно можна б і жыць, ды толькі нобіль наш упаў вокам на маю дачку… Прыёмную. Сябра нябожчыка… Я, прызнацца, і жанаты не быў… Шкада стала сірату. Пайшоў беззямельнікам з ёю. А яе і задумай адабраць, — голас у чалавека быў слабы, ён нібыта мяўкаў. — Яно… моцныя людзі — што скажаш? Але і на моцных ёсць Бог… Ёсць!… Яна таго не вынесла. Прасіўся я, каб мне хаця вусы мае на ганьбу выдралі, ды не чапалі дзіця… Не вынесла… Каб ганьбы не было — павесілася… Няўжо яна пеклу душу сваю аддала, каб гонару не страціць? Не можа быць такога жорсткасэрддзя. Што можа бяссільны?… Вось і хаджу ўжо дзесяць год. Бог смерці не дае… То курачку было насіў з сабою. Дзе гной на дарозе або зерне нехта рассыпаў — выпушчу, падзяўбе. А яна мне часам — яечка. Ды ад старасці няспрытная стала. Забіў яе капытом магнацкі конь… Беленькая, так яна крывёю і аблілася… Сям-там і я, як яна, падзяўбу. Ды вось учора прыйшоў сюды ды ў карчме малака трохі купіў. Даўно не піў малака, а тут…</div>
<div class="s5">—&nbsp;До, — сказаў камісарый. — Агаварыў цябе той самы чалавек.</div>
<div class="s5">—&nbsp;Ды ў чым, ойча? Мне і памерці даўно трэба, і ў турме мне лепей будзе, сыцей, дый усё адно. Але ж праўду таму чалавеку шанаваць трэба. У чым?</div>
<div class="s5">—&nbsp;Ты пераўвасоблены чорны кот, што належаў раней мясцоваму касцельнаму арганісту.</div>
<div class="s5">—&nbsp;Зроду не быў катом… Вы мне, можа, растлумачыце?</div>
<div class="s5">—&nbsp;Спачатку ты растлумач і давядзі, што гэта не так.</div>
<div class="s5">Лягла паўза.</div>
<div class="s5">—&nbsp;Бачыш, не можаш. А мы давядзём. Мы ўсё ведаем, і ты нам пра курачак не брашы. Ты паглядзі на сваю Богу брыдкую морду.</div>
<div class="s5">Аблічча ў чалавека было сапраўды падобнае да аблічча старога гаротнага ката. Маленькі круглы тварык, зеленаватыя галодныя вочкі, выцертыя кароткія валасы на галаве — чорныя, у проседзь, вусы — рэдкія, спрабуюць тырчаць.</div>
<div class="s5">—&nbsp;Ты на сябе паглядзі. Вусы рэдкія, унь якія — раз.</div>
<div class="s5">—&nbsp;Раз, — паўтарыў пан Коцкі.</div>
<div class="s5">—&nbsp;Прозвішча — два.</div>
<div class="s5">—&nbsp;Каюся, два.</div>
<div class="s5">—&nbsp;Ты з'явіўся, а ў той самы дзень кот знік — тры.</div>
<div class="s5">—&nbsp;Не ведаю я гэтага. Нашто мне кот? Я і сам вечна галодны.</div>
<div class="s5">—&nbsp;Арыштавалі цябе, калі піў у карчме малако, — чатыры.</div>
<div class="s5">—&nbsp;Піў. Хацеў малачка.</div>
<div class="s5">—&nbsp;Бачыш? А які добры хрысціянін з таго часу, як першая карчма з'явілася, піў у карчме малако?! Га?!. Пераўвасобіўся воляй сатаны.</div>
<div class="s5">—&nbsp;Ды я… Што ж мне рабіць, ойча?</div>
<div class="s5">—&nbsp;Пераўвасабляйся назад, бо шкоду прынёс ты арганісту. Лаві мышэй.</div>
<div class="s5">—&nbsp;Зроду я мышэй не лавіў, — жаласна ўсміхнуўся чалавечак. — Не магу.</div>
<div class="s5">—&nbsp;Упарціцца, — сказаў камісарый. — У памылковых думках непапраўны. Адвесці да тых.</div>
<div class="s5">Стары апусціў галаву. І раптам Хрыстос сам адчуў, як цяжка, са свістам, ён дыхае, адчуў цеплыню нагрэтай рукаяці корда. Ён агледзеўся, нібы непрытомнасць толькі што пакінула яго.</div>
<div class="s5">Яны адарваліся ад усіх. Побач з ім стаяў пузаты Фама, сціскаючы шаблю. Побач з Фамою — іудзей, Ільяш, яшчэ пара апосталаў. А супраць іх стаяла некалькі дзесяткаў латнікаў з дзідамі і мячамі. Маленькі натоўп павольна знік перад вачыма Хрыста. Ён шумна ўздыхнуў.</div>
<div class="s5">—&nbsp;Нічога не здолеем, — ціха сказаў ён. — Роўна нічога. Адыдзем, Тумаш. Памаліся ты свайму Богу, Іуда, а ты, Фама, свайму. Можа, мы вымалім праклёны на іхнія галовы і на ўсё гэта паскуднае жыццё.</div>
<div class="s5">Яны адышлі на старое месца, адчуваючы, што яны — як пабітыя псы. Камісарый, відаць, заўважыў іхні дэмарш і сказаў голасна:</div>
<div class="s5">—&nbsp;Нагадваю жыхарам, што пры спробе вызваліць ерэтыкоў вёску спаляць, а жыхароў аддадуць святой службе… Наступны!</div>
<div class="s5">Падвялі бабу. Не звязаную. Стаяла яна незалежна. Камісарый, відаць, спяшаўся скончыць суд:</div>
<div class="s5">—&nbsp;Вінавацяць цябе, што адбірала ў кароў малако, крала цёплыя захады і насылала чырвоныя, што прарочаць раннія зазімкі.</div>
<div class="s5">—&nbsp;Ідзі ты ведаеш куды, поп, — сказала баба. — Калі я і вінаватая ў чым, то хіба ў тым, што рэпа мая буйнейшая, чым у жонкі агаворшчыка, святой курвы Тэадоры…</div>
<div class="s5">У Хрыста пацямнела ў вачах.</div>
<div class="s5">—&nbsp;Кошт буйнай рэпы, — сказаў ён.</div>
<div class="s5">—&nbsp;Д'яблавай сілай, — камісарый трымаўся за гэтыя словы, як п'яны за плот. — Ясна. Адвядзіце… Наступны.</div>
<div class="s5">Наступны, малады чалавек, быў настолькі зламаны катаваннем, што ледзь ішоў. Манахі спрабавалі былі падтрымаць яго пад рукі — ён гідліва адштурхнуў іх.</div>
<div class="s5">—&nbsp;Забойства клірыка, — нагадаў камісарыю пісец. — Жонка дужа веруючая.</div>
<div class="s5">—&nbsp;За што забіў? — спытаў камісарый.</div>
<div class="s5">—&nbsp;Справа не твая, казёл, — сказаў падсудны.</div>
<div class="s5">—&nbsp;Т-так, — сказаў камісарый, відаць, палічыўшы, што ў гэтым выпадку трэба даць нейкія тлумачэнні. — А між тым існуе закон, прыняты яшчэ пры пантыфікаце Стафана Восьмага, які забараняе такім мужаланам, як ты, адразу хапацца за мяла або цэп. — Ён узняў палец. — Ведай! «Міране не маюць права ніколі вінаваціць свяшчэннікаў, нават калі спаймаюць іх са сваімі жонкамі або дочкамі. Веруючыя павінны ў такіх выпадках думаць, што клірык пажадаў даць іхнім блізкім блаславенне ў больш цёплых, сардэчна-сяброўскіх і інтымных абставінах…» Н-ну? Што скажаш ты цяпер?</div>
<div class="s5">Твар маладога мужчыны быў бледны.</div>
<div class="s5">—&nbsp;Дай я па галаве за гэта звычайнаму чалавеку, суседу — копны суд судзіў бы за «бойку з рэўнасці». Але дай я за гэта заступніку перад Богам, уладару — і вось вы пачынаеце казаць тое, што казалі мне на прэнгу. Ужо не бойка, ужо «збіццё карыснага дзеля царквы чалавека, блажэннага дзеяча яе». І тады суда нам, простым, няма, акрамя смерці. Ужо мы зрабілі гэта, бо мы «ў змове», бо «назнарок хацелі забіць», бо «ерэтыкі і схізматыкі-дысыдэнты падбухторвалі нас». Ужо мы «змоўшчыкі, чарнакніжнікі, ворагі і паўстанцы, віжы і шпегі». Суд толькі для нас, а вы — без суда… І вось я падумаў, а чаму так? І калі няма на вас суда Божага і чалавечага, то ці не я — суд? Можа, нехта другі падумае, перш чым беспакарана рабаваць і гвалціць.</div>
<div class="s5">Кулакі яго сціснуліся. З лікаваннем у голасе ён сказаў:</div>
<div class="s5">—&nbsp;Я не браў мяла і цэпа. Вось пад гэтым кулаком расселася, як шкарлупіна яйка, галава гэтай збрадлівай жывёліны. Я не шкадую, абы і другія рабілі так… Таму што вы — грамада зброду, шыбенікаў, уладалюбцаў і бруднай свалаты.</div>
<div class="s5">—&nbsp;Адвесці.</div>
<div class="s5">У гэты момант вочы Хрыстовы зірнулі ўбок, і ён ледзь не анямеў ад здзіўлення. Тыя манахі, якіх ён сустрэў, вялі па плошчы гаспадара. Ён ішоў увесь светлы і ўсё паскараў хаду. Падышоўшы да стала, зямно схіліўся камісарыю:</div>
<div class="s5">—&nbsp;Дзень добры, сонца наша яснае. Слава Хрысту.</div>
<div class="s5">Камісарый гартаў паперы.</div>
<div class="s5">—&nbsp;Гэта ты іх агаварыў? — спытаў урэшце глава доказнай інквізіцыі.</div>
<div class="s5">—&nbsp;Я, — ударыў сябе ў грудзі гаспадар. — І не шкадую ў руплівай дбайнасці сваёй да царквы.</div>
<div class="s5">—&nbsp;А ўчарашні самаагавор нашто? З глузду з'ехаў?</div>
<div class="s5">—&nbsp;Н-не! На сябе данёс! Таму — думку, мысль, у сябе адчуў.</div>
<div class="s5">—&nbsp;Якую?</div>
<div class="s5">—&nbsp;Нашто Пан наш Бог у патопе жывёлін тапіў? Яны ж граху не імуць. Каб гэта веруючаму нейкаму выгадна было — тады ясна… Ну, а падумаў — спалохаўся. Што ж гэта будзе, калі кожны — думаць?… Каюся, ойча!</div>
<div class="s5">Камісарый зрабіў знак, каб гаспадара адвялі да іншых.</div>
</div>
<div class="chapter">
<h1 class="s1">РАЗДЗЕЛ ХХV БОГ НАШ — АГОНЬ, ЯКІ ПАЯДАЕ</h1>
<div class="s5">Не давайце святыні псам.</div>
<div class="s5"><i class="s4">Мацей, гл. 7, ст. 6</i></div>
<p style="margin:0pt;">&nbsp;</p>
<div class="s5">Апошняга з пяцёх даўно прывязалі да слупа. Камісарый даўно ўжо кінуў змрочныя словы водпусту:</div>
<div class="s5">—&nbsp;І nunс, anima anceps, et sit tibi Deus misericors*.</div>
<div class="s5"><i class="s4">* Дык ідзі ж, грэшная душа, і хай злітуецца з цябе Бог.</i></div>
<div class="s5">Палалі, цягнуліся да неба, ірваліся ў яго пяць агнёў.</div>
<div class="s5">Чацвёра на вогнішчах маўчалі. Сівы мужчына глядзеў на сонца, якое набліжалася да далягляду. Цяпер ён не баяўся аслепнуць. Гэтае сонца знікне, а другога ён не ўбачыць. Хаця б памерці раней, каб яшчэ не знік цёплы бог.</div>
<div class="s5">Пан Коцкі дрыжэў усім целам і не мог стрымаць сваёй пакуты: агонь ужо лізаў ягоныя ногі, хаваў яго вышэй каленяў. Буйныя, як боб, слёзы каціліся з галодных, жаласных вачэй. Баба звівалася ў агні, як дазвалялі ланцугі, але маўчала, і струменьчыкі крыві сплывалі з закушанай губы.</div>
<div class="s5">Мужчына-забойца абвіснуў. Можа, не трымалі ногі, а можа, хацеў хутчэй задыхнуцца, каб скончыліся пакуты. Але галава была ўзнята незалежна. Ён глядзеў у вочы суддзям, як дантаўскі Фарыната, з пагардай да самога агню.</div>
<div class="s5">Толькі гаспадар, нібы не верачы сабе, вадзіў вачыма ў розныя бакі. Нават сюды, у тое месца, дзе стаялі апосталы, часам нясцерпна наносіла агнявой спякотай. Што ж было тым?</div>
<div class="s5">Клубілася, круціла, раўло. Нібы ў залаціста-крывавых варонках стаялі пяць чалавек. Агністыя зыркія птушкі часам адрываліся ад свайго гнязда і ляцелі ў ружовы прысмерак.</div>
<div class="s5">Хрыстос адчуваў, што часам, калі павароціць ветрам полымя ў ягоны бок, у яго патрэскваюць валасы. І ўсё ж ён не адступаў.</div>
<div class="s5">«Божа! Божа мой! Ратуй маленькіх. Ратуй прыгнечаных, ратуй нават бадзяг і махляроў, бо аднялі ў іх вартае жалю жытло і могуць адабраць нават дарагое адным ім жыццё, калі не паклапоцяцца яны аб ім самі. Божа, дык кінь ты ў іх перуном! Ды біце ж іх, людзі, плюйце на іх, пінайце нагамі! Куды ж гэта я трапіў, і ці варта нават распінацца за такіх малпаў?!»</div>
<div class="s5">Ён адчуваў, што вар'яцее, што змешвае сябе і іх і тысячы іншых.</div>
<div class="s5">У гэты час нешта прыглушана бухнула. Нясцерпна запахла смаленым і гноем. Схаваны агнём ледзь не да шыі, забойца азваўся страшэнным крыкам. Пасля ён сціснуў зубы і, амаль крычучы, стаў мерна чытаць нешта, падобнае на малітву:</div>
<div class="s5">—&nbsp;Адроддзе пекла… Сыны Веліяла… Нашчадкі д'ябла і сукі з манастыра… Ісцінна кажу: сярод звяроў драпежных на першым месцы — поп, на другім — начальнік і толькі на трэцім — тыгр.</div>
<div class="s5">Галава ягоная ўпала. Жанчына ўжо абвісла, відаць, учадзеўшы. Сівы маўчаў.</div>
<div class="s5">На твар Хрыста лепей было не глядзець. Па твары Фамы відаць было, што ён зусім адурэў. Вочы заплюшчаныя, кулакі сціснутыя. Пасля ён з надзеяй расплюшчыў вочы — слупы былі на месцы.</div>
<div class="s5">І тут раптам залямантаваў гаспадар:</div>
<div class="s5">—&nbsp;Дык я ж з руплівасці! Я ж з дбайнасці! Няўжо і мне адплата?!</div>
<div class="s5">—&nbsp;І табе, — няголасна сказаў Хрыстос. — Не агаворваў бы, каб верыў чыста.</div>
<div class="s5">Гаспадар нібы толькі тут заўважыў яго і ўспомніў аб абяцанні:</div>
<div class="s5">—&nbsp;Хрыстос! Ратуй мяне! Р-ратуй мяне, Хрыстос!</div>
<div class="s5">—&nbsp;Ісцінна кажу табе, сёння ж уздадуць табе па жаданнях тваіх, — ціха паўтарыў шкаляр.</div>
<div class="s5">—&nbsp;Я ж ча-ла-ве-ек!</div>
<div class="s5">Раввуні не мог больш цярпець гэтага. Ён паглядзеў на Юрася і жахнуўся: вочы ў шкаляра былі бязлітасныя.</div>
<div class="s5">—&nbsp;Успомніў, — сказаў Хрыстос. — Свіння бачыць зоры толькі, калі ёй пнуць у рыла.</div>
<div class="s5">Падбег сабака, радасна паглядзеў на вогнішча, панюхаў, заматляў хвастом.</div>
<div class="s5">—&nbsp;Хрыстос, — натужна сказаў Фама. — Я зараз не вытрываю. Я збыдлеў. Зараз забрашу, на ўсе чатыры стану і…</div>
<div class="s5">—&nbsp;К-куд-ды? — схапіў яго Братчык. — Табе нельга. Ты… чалавек.</div>
<div class="s5">Фама відавочна вар'яцеў. Вар'яцеў і апошні жывы на вогнішчы, шляхціц. І раптам ён, відаць, знайшоў дзеля сябе нейкі выхад, пакуль не згасне прытомнасць:</div>
<div class="s5">—&nbsp;Божа, калі ты ёсць! Намучыў ужо, до! Аддаю табе душу маю!… У раі, то ў раі. А ў пекле, то ў пекле — на ўсё твая воля. Толькі змясці ты нас разам, каб не клялі мы цябе… Адзіных, што дзеля мяне… А я дзеля іх… Сябра майго… Дачку… Мяне… Курачку-бялютку. Няпраўда гэта, што душа ў яе маленькая і небессмяротная… Яна дзеля… больш, чым многія… Курачку не забудзь!</div>
<div class="s5">У наступны момант пан Коцкі перастаў быць.</div>
<div class="s5">…Раўло, круціла, несла. Агонь разгараўся ўсё зырчэй, і страшна было думаць — чаму? Страшна і няварта. А ад сталоў манатонна бубніў і бубніў голас:</div>
<div class="s5">—&nbsp;Святога апостала нашага Паўлы да яўрэяў пасланне…Хрыстос адчуваў, што ён памірае. Знікла сонца.</div>
<div class="s5">—&nbsp;Яны загінуць, а ты застанешся; і ўсе абвятшаюць, як рыза…</div>
<div class="s5">Знікла сонца.</div>
<div class="s5">—&nbsp;Бо як сам ён выцерпеў… так можа дапамагчы і тым, каго спакушаюць…</div>
<div class="s5">Цемра стаяла ў вачах.</div>
<div class="s5">—&nbsp;Таму што Бог наш ёсць агонь, які паядае.</div>
<div class="s5">Ірваўся, ірваўся ў неба агонь.</div>
</div>
<div class="chapter">
<h1 class="s1">РАЗДЗЕЛ ХХVІ ЧОРНАЯ ІМША</h1>
<div class="s5">Ратуй нас, Божа, ад сатаны і басурманаў,</div>
<div class="s5">А яшчэ больш ад папы і патрыярхаў.</div>
<div class="s5"><i class="s4">Сярэдневяковая прыказка</i></div>
<blockquote>Там, сярод высокіх гор,<br />Чвалам прэ вядзьмарскі хор.<br /></blockquote>
<div class="s5"><i class="s4">Гетэ</i></div>
<p style="margin:0pt;">&nbsp;</p>
<div class="s5">Ноч для іх была страшная. Яны не пажадалі і на хвіліну застацца ў злашчаснай вёсцы і сышлі прэч. Хацелі былі дабрацца да мястэчка, да суседняй вёскі, хаця да якоганебудзь жытла, ды збіліся з дарогі, блукалі ў непрасвяцімай цемры па хмызах, змакрэлі і закалелі ад расы.</div>
<div class="s5">Урэшце ім удалося знайсці нейкую лагчынку. Па тым, як трашчала пад нагамі, зразумелі: лаўжы, сухастой. Сяк-так наламалі сушняку, расклалі вогнішча. Пры ягоным маленькім святле справа пайшла весялей, і хутка зароў, зашыпеў зыркі агонь.</div>
<div class="s5">І ўсё ж ім брыдка было сядзець каля самага цяпла. Яны з занадта вялікай свежасцю памяталі, што можна зрабіць з кожным Божым блаславеннем, нават гэтым.</div>
<div class="s5">І ніхто з іх не захацеў есці. Смажыць мяса было вышэй за іхнія сілы. Нават вышэй за сілы Піліпа з Віфсаіды і Якуба Зеведзеева. Пры адным успаміне брала дрыготка агіды. Таму яны задавальніліся святлом, здалёк падкідаючы ў полымя сушняк.</div>
<div class="s5">А калі агонь разгарэўся яшчэ больш — яны агледзеліся і зразумелі, што трапілі з агню ў полымя.</div>
<div class="s5">Яны сядзелі на старых, відаць было па ўсім — закінутых, могілках. Пахілыя, замшэлыя крыжы, каменныя пліты, укрытыя зялёнай коўдрай моху, тоўстыя абрэзкі магутных бярвенняў на ўсю магілу, з «галубцамі», прыбітымі да іх. Пліты ўлежку, пліты перагорнутыя, пліты пахіленыя, пліты старчма. І на ўсім гэтым — разліў імхоў, а над усім гэтым — сухія дрэвы.</div>
<div class="s5">Паўсюль нейкія ямы, разбураныя капліцы, праваленыя магільні. Відаць, тут добра пагаспадарыла нечая рука, што не звыкла саромецца або даваць справаздачу перад іншымі ў сваіх учынках.</div>
<div class="s5">За іхняй, маленькай, лагчынкай ляжала вялікая, абкружаная даволі стромымі схіламі. На ёй, па краях, цьмяна былі відаць рэшткі якіхсьці фундаментаў. Вакол вялікай лагчыны таксама цямнелі нейкія камяні, расла высокая трава (пэўна, на месцы былых градак ці кветнікаў). Але ўсё гэта густа зарасло даволі ўжо вялікім лесам. Лес быў цёмны, але сям-там у ім мёртва бялелі высахлыя шкілеты былых садовых дрэў.</div>
<div class="s5">Яны памёрлі ад глушыні і бязлюддзя і вось бялелі далей і бліжэй, абкружалі лагчыну і падступалі да яе. Нібы вычварныя распяцці. Нібы дзесяткі пачварных прывідаў.</div>
<div class="s5">Страшна было глядзець на гэта, і людзі зменшылі вогнішча да маленькага агеньчыка, які асвятляў толькі іхнюю лагчынку, дзесятак крыжоў і пліт у іхнім маленькім котлішчы.</div>
<div class="s5">Знясіленыя, яны нікуды не ў змозе былі ісці, спаць не маглі таксама і вырашылі сяк-так перачакаць у гэтым месцы ноч.</div>
<div class="s5">Гаварыць таксама нікому не хацелася. Толькі пасля вялікай паўзы Тумаш сказаў:</div>
<div class="s5">—&nbsp;Калі палілі іх, я ўсю веру прызваў, каб зніклі слупы — куды там, чорта бяспятага! Стаяць, як стаялі. Куды ён вядзе нас, Бог?</div>
<div class="s5">—&nbsp;Вядзе, — сказаў Іуда. — А куды — не ведаю.</div>
<div class="s5">—&nbsp;Наперад, — буркнуў Хрыстос. — Пад узброенай аховай, каб часам не паварацілі, куды не трэба.</div>
<div class="s5">І зноў доўгае маўчанне. Але Тумашу было відавочна нясцерпна. На адхоне ўстаў ягоны доўгі цень.</div>
<div class="s5">—&nbsp;Божа, — з тугою сказаў Фама. — Ну вось я ўсю веру сваю прызаву. Ствары дзіва. Скажы, што не адна дрыгва перад людзьмі. Намякні, што не вечна адвечнае свінства. Зрабі нейкі знак.</div>
<div class="s5">Ён напружыўся і непрытомна сціснуў кулакі. І раптам… па небе з шыпеннем, раскідваючы іскры, прамчаў вялізны агнявы метэор. Фама ўсім задам сеў на зямлю. Змаху, як падсечаны.</div>
<div class="s5">—&nbsp;Свят, свят, свят.</div>
<div class="s5">І тут, яшчэ раней за падзенне Фамы, ускочыў Хрыстос.</div>
<div class="s5">—&nbsp;Агонь… — толькі і паспеў прахрыпець ён. — Аггонь.</div>
<div class="s5">Ненатуральна вялікія вочы з надзеяй сачылі за нябеснай праявай. Ён працягнуў да яе рукі.</div>
<div class="s5">Метэор нібы спыніўся над голай градою далёкіх узгоркаў. І адразу рассыпаўся на іскры, што ўпалі ўніз і згаснулі ў цямноцці.</div>
<div class="s5">Павольна апусціліся рукі Хрыста.</div>
<div class="s5">—&nbsp;Нябесны камень, — сказаў ён. — Плюнь, Фама. Багна наперадзе. Пра нас даўно забылі на небе. Лічаць, што ў нас — рай.</div>
<div class="s5">Захутаўшыся ў плашч, ён сядзеў, нагадваючы вялізную хворую птушку са зламанымі крыламі. Увесь як жывая беспрытульнасць.</div>
<div class="s5">Пасля пачаў пагойдвацца, нібы ад болю. Пасля пачаў бязладна гаварыць:</div>
<div class="s5">—&nbsp;Спаганеная, згаджаная зямля… Нашто тут быці, чыстаму?… Агеньчык у цямноцці… Агеньчык у самоце… Д'яблу аддадзеная… Памерці б — забаронена… Трэба ісці і паміраць, калі даў згоду жыць.</div>
<div class="s5">Усе глядзелі на яго з жахам.</div>
<div class="s5">—&nbsp;Царства фарысеяў… Труны схаваныя, над якімі людзі ходзяць і не ведаюць таго… Гора вам, што забіваеце пасланнікаў… Гора вам, хлусам… І вам, законнікам, гора, што накладаеце на людзей ёрмы нязносныя… Гора вам, што будуеце магільні прарокам, якіх забілі бацькі вашы.</div>
<div class="s5">Твар у яго быў такі безнадзейны, што Магдаліна ўскрыкнула:</div>
<div class="s5">—&nbsp;Кінь… Страшна!</div>
<div class="s5">Толькі тут Юрась нібы апрытомнеў. Гледзячы ў зямлю, глуха сказаў:</div>
<div class="s5">—&nbsp;Даруйце. Ніхто з вас не ведае, як гэта цяжка, калі цябе не разумее ніхто. Тут і звар'яцець нядоўга. — І дадаў са змрочнай усмешкай: — Заўтра пайду і павешу генеральнага камісарыя. Або злаўчуся і… усю святую царкву. Мне можна. Я цяпер — як вар'ят. Святы… як яго там… Гальяш з мядзведзямі на бязлюдным востраве.</div>
<div class="s5">—&nbsp;Кінь, мілы, — упершыню паспагадала Магдаліна. — Як ты жыць будзеш?</div>
<div class="s5">—&nbsp;А, як жыву. Маўчы, Магдзя.</div>
<div class="s5">—&nbsp;Ну добра, ну ёсць злыя пастыры, злыя законнікі.</div>
<div class="s5">І тут раптам Хрыстос узвіўся.</div>
<div class="s5">—&nbsp;Ёсць?! Ты добрых сярод іх пашукай! Дзе яны?! Смурод суцэльны ўсе справы іхнія! Запалохалі, загадзілі… Вы тут сядзелі, а я надпісы на помніках чытаў! Я іх да смерці не забуду! Няма даравання зямлі, дзе нават пра нябожчыкаў так пішуць, пра тых, пра каго хлусіць нельга… І пісалі, і хвастом круцілі. І ўсё адно кімсьці знішчана вёска. Могілкі!</div>
<div class="s5">Ён не ведаў, што вёску сапраўды знішчылі за «ерась і непакорлівасць», а месца аддалі праклёну, што абрабавалі нават клады, што нават на могілках разбілі ўсе звычайныя пліты. Але ён і ведаў гэта. Падсвядомай упэўненасцю душы. І рука ягоная торкала ў помнікі.</div>
<div class="s5">—&nbsp;У-унь. Так на дух чалавечы замахнуліся, што перад імі і ў смерці баяцца, трусікі.</div>
<div class="s5">Ён стаў на магілу і прачытаў:</div>
<div class="s5">—&nbsp;«Дзеля Бога вялікага чакаю… Жыццё ўслаўленню ягонаму аддаўшы, не пісаў я канонамі незацверджаных, непадобных ікон».</div>
<div class="s5">Цяпер ён з ярасцю папіхаў нагою другую пліту.</div>
<div class="s5">—&nbsp;«Не быў я арыянінам, ані багамілам, ані ў іншай ніякай ерасі не быў. Сплю спакойна».</div>
<div class="s5">Ён пхнуў нагою збуцвелы крыж.</div>
<div class="s5">—&nbsp;Унь, дзеці пастараліся: «Тата, заўсёды ты быў з ісцінным Богам, верыў у яго, літасцівага, пакорлівы быў намеснікам яго і ўладзе, а ерась ненавідзеў чыстай душою сваёй. Спі спакойна».</div>
<div class="s5">І Хрыстос выскаліў зубы, як ваўкалак:</div>
<div class="s5">—&nbsp;Ён спіць спакойна. А вось пад якой спаленай хатай, пад якой з іх, у якім попеле спяць вашы костачкі? Ды што ж гэта за быдла! Ды колькі ж разумным людзям вучыць вас, каб былі вы не чарвякамі, а людзьмі? — Шкаляр затрос кулакамі ў паветры. — Законнікі, кажаш? Паны? Тысячаначальнікі кепскія? Брэшаш! Не яны смярдзяць! Справа смярдзіць! Справа іхняя ў шкоду чалавеку і зямлі! Не чалавек вінен — кодла! «Род лукавы і любадзейны! Сляпыя правадыры сляпых! Дрэва па пладах пазнаюць. Як жа яны могуць гаварыць добрае, будучы злы!»</div>
<div class="s5">—&nbsp;Ціха! — сказаў раптам Фама. — Чуеце?</div>
<div class="s5">Запанавала маўчанне. Усіх уразілі не столькі словы шляхціца, колькі ягоны выгляд, насцярожаны, увесь нібы напяты, з прыхаванай трывогай у вачах.</div>
<div class="s5">—&nbsp;Ціха… Чуеце?</div>
<div class="s5">Вогнішча амаль дагарэла. Цемра насоўвалася на маленькую лагчынку. І ў гэтай цемры, недзе ўнізе, у лесе, на подступах да вялікай лагчыны, яны пачулі нейкі дзіўны трывожны шолах, нейкія рытмічныя ціхія гукі.</div>
<div class="s5">—&nbsp;Ідуць, — шэптам сказаў Тумаш.</div>
<div class="s5">І сапраўды, гэта было падобна на прыглушаныя, слізготныя крокі дзесяткаў маленькіх ног, сярод якіх часам выдзяляліся цяжкія, нібы ішла вялікая жывёла. Набліжалася нібыта нешта шматногае, і яно ці грузна ступала па зямлі і моху, ці скакала, ці гучна наступала на карэнні. Ціхі пошчак, нібы ад буслінай дзюбы, часам гучаў у змроку, нейкія пагрозлівыя ўздыхі.</div>
<div class="s5">—&nbsp;Хто гэта? — спытаў Сымон. — Або што гэта?</div>
<div class="s5">—&nbsp;Ціха, — сказаў Тумаш.</div>
<div class="s5">Глухі, бы з-пад зямлі, раздаўся раптам нейкі прызыў — а можа, маленне? — і сціхнуў. Зноў паўтарыўся… І нечакана ў адказ на яго прагучаў нечуванай сілы голас, ад якога ў нявольных сведкаў пабег па спінах мароз.</div>
<div class="s5">—&nbsp;Хто там кліча мяне? — біўся ў вялікай лагчыне голас.</div>
<div class="s5">—&nbsp;А-о-о-о-оў-у-у! — праспявалі з цемры галасы.</div>
<div class="s5">—&nbsp;Хто не баіцца праклятага Богам і слугамі яго месца?</div>
<div class="s5">—&nbsp;Слабыя, — прастагнаў нечы голас у адказ.</div>
<div class="s5">—&nbsp;Чаму слабыя не баяцца зямлі, ад якой адступіўся Бог? — бразгаў металам пачварны голас.</div>
<div class="s5">—&nbsp;Бо выракаюцца. Бо хочуць быці моцнымі.</div>
<div class="s5">—&nbsp;Хто жыве на пустой зямлі?</div>
<div class="s5">—&nbsp;Ніхто.</div>
<div class="s5">—&nbsp;Хто пануе над ёй?</div>
<div class="s5">—&nbsp;Ты.</div>
<div class="s5">—&nbsp;Чаго хочаце вы?</div>
<div class="s5">—&nbsp;Быці тваімі. Мана.</div>
<div class="s5">—&nbsp;Як гэта на мове таго, каго выракаецеся?</div>
<div class="s5">—&nbsp;Аман.</div>
<div class="s5">—&nbsp;А папраўдзе?</div>
<div class="s5">—&nbsp;Мана.</div>
<div class="s5">У цішыні прагучаў нібы здушаны, пачварны рогат многіх галасоў.</div>
<div class="s5">—&nbsp;І вучыць, — захлыналіся галасы. — І сэнс таемны… І ў кожным амане — вялікая мана.</div>
<div class="s5">—&nbsp;Імя маё? — спытаў голас.</div>
<div class="s5">—&nbsp;Сатанііл, — ціха застагналі галасы. — Люцыпар… Светаносны… Пахвіст… Чарнабог!…</div>
<div class="s5">—&nbsp;І-мя ма-ё! — быццам галоўнага патрабаваў голас.</div>
<div class="s5">—&nbsp;Уладар! — прарыдаў нечы голас. — У-ла-дар!</div>
<div class="s5">—&nbsp;Што прынеслі вы мне?</div>
<div class="s5">—&nbsp;Сябе. Душы свае. Кроплі крыві сваёй на гэтым лісце.</div>
<div class="s5">—&nbsp;Што яшчэ?</div>
<div class="s5">—&nbsp;Слухай, — сказаў нехта.</div>
<div class="s5">І тут над лагчынай прагучаў немы, нібы ў сонным кашмары, чалавечы крык. Нават не чалавечы, а такі, нібы рыкаў пад няўдалым нажом у перадсмяротным жаху бугай. Пасля нехта замыкаў.</div>
<div class="s5">—&nbsp;Пазнаю голас ворага майго і людскога. Чакайце з ім.</div>
<div class="s5">Крык яшчэ гучаў у вушах сведкаў. А вакол даўно стаяла мёртвая цішыня начнога лесу.</div>
<div class="s5">—&nbsp;Цяпер кажыце вы, — гулка, нібы ў бездань, пралунаў голас.</div>
<div class="s5">Па шолаху травы можна было меркаваць, што нехта зрабіў крок наперад.</div>
<div class="s5">—&nbsp;Вялікі ўладар роду зямнога, усіх нас, — сказаў чалавек. — Яшчэ пазаўчора ніхто з нас не думаў ісці сюды. Прабач нам. Мы неслі наш цяжар і спадзяваліся і цярпелі. Твае ганцы ўмаўлялі нас, але мы заставаліся вернымі сынамі трыадзінага нашага Бога.</div>
<div class="s5">Голас з цемры з'едліва зарагатаў.</div>
<div class="s5">—&nbsp;Нас заганялі ў смяротны загон, нас вабілі туды байкаю аб райскай канюшыне, а мы жылі, як у пекле. І нас палохалі пеклам. Нас, верных. Мы галадалі і паміралі з голаду, а нас палохалі пеклам, бо не маглі мы купіць ані індульгенцыю, ані імшу. Нас білі, як хацелі, а пасля палохалі пеклам за адсутнасць смірэння. Нас гналі ў рай сілай, а мы бачылі, што месца і там купілі багатыя. Вогнішчы гараць на нашых плошчах, нас катуюць, дзеці нашы паміраюць з голаду, не зрабіўшы яшчэ і першага граху. На зямлі гэтай пануе зло… Нічога не можа Бог. Ён бяссільны супраць ім самім пастаўленай улады, супраць уласных слуг. Ён бяссільны супраць цябе, уладар зла. Ён катуе, гоніць і распінае лепшых сваіх сыноў, лепшых сваіх абаронцаў, або проста не можа абараніць іх. Ты, прынамсі, не мучыш верных сваіх слуг. Ты не будзеш, як ён, гнаць светлых розумам і душою, лепшую надзею, цвет стварэння свайго. Ведаем, што цябе няма тут, што гэта толькі голас твайго першасвяшчэнніка, але ты пачуеш, уладар. Твой слуга — не клірык. Твой храм — не царква. Ты пачуеш… Мы знемаглі. Мы не можам больш. Мы дапаможам табе зрынуць таго, каб на гэтай зямлі было нешта адно. Ці не ўсё адно, з кім будаваць добрае?</div>
<div class="s5">Ён перадыхнуў.</div>
<div class="s5">—&nbsp;Бяры нас. Мы больш не можам. Мы паміраем усё жыццё ў нашых складзеных з гною хатах. Чым больш яны гоняць нас да святасці і будучай райскай канюшыны — тым нам цяжэй, тым больш мы прагнем цябе. Яны даб'юцца, што ўсе мы зробімся тваімі. Усё жыццё мы зажыва паміраем, Чарнабог. Дай нам царства тваё, дай нам хаця аднекуль палёгку ў гэтым жыцці. Нам няма адкуль больш чакаць яе. Дай нам водбліск хаця нейкага святла, хай сабе і чорнага. Або — калі нельга і гэтага — дай нам на сваіх патаемных шабашах хаця адну хвіліну забыцця. Дай нам забыць вось тут, хаця на хвіліну, наша страшнае жыццё. Мы больш не можам. Забяры нас.</div>
<div class="s5">Юрась адчуў, што рука Тумаша халодная як лёд.</div>
<div class="s5">—&nbsp;Што гэта? — спытаў ён.</div>
<div class="s5">—&nbsp;Ціха, — аднымі вуснамі адказаў Фама. — Іначай — смерць. — І адным подыхам адказаў: — Чорная імша*.</div>
<div class="s5">* Пачварная тыранія над целам і думкай спарадзіла не менш пачварны, але законны адказ. Гэтая форма пратэсту называлася «чорнай імшой». Кажуць, што цяпер сям-там у Еўропе (Іспанія, Італія і інш.) заўважаны рэцыдывы. Сімптаматычна!</div>
<div class="s5">Лягла доўгая паўза. Магчыма, уладар голасу думаў. Пасля зноў металам пралуналі ў цемры словы:</div>
<div class="s5">—&nbsp;Людзі! Вы, якія з вёсак Красовіца, Хітрычы, Бярэзіна і іншых, лікам дваццаць. Гаспадыні вашы — верныя дочкі мае. Імем сваім загадваю — хай яны дадуць вам трохі святла. Імем Чарнабога заклінаю іх забараніць згон, адмяніць стаўны невад і прыгон кормных кабаноў. Хай скінуць грашовага ўзносу па дваццаць грошай з кожнай капы. Клянецеся?</div>
<div class="s5">—&nbsp;Але, — уразнабой уздыхнулі жаночыя галасы.</div>
<div class="s5">—&nbsp;На знак згоды дасцё сёння подпіс уласным целам з тым сваім падданым, якога абярэце… Іншыя слухайце. Вялікі ўладар падумае і пра вас. Вам не трэба чакаць іхняга страшнага суда, якога не будзе. А яго не будзе! Я абяцаю вам гэта.</div>
<div class="s5">Рэхам задрыжала лагчына.</div>
<div class="s5">—&nbsp;Я знікаю. Вам скажуць, што рабіць. Спаліце крыж. Я знікаю…</div>
<div class="s5">Зырка пабеглі ўгору першыя языкі полымя. Праз хвіліну над котлішчам палаў вялізны, з цэлай сасны, крыж. Агонь вырваў з цемры лагчыну, навакольныя зарасці, прывіды сухіх дрэў і шматлікія твары людзей.</div>
<div class="s5">Іх было мноства. Некалькі сотняў. Цэлае мора. Збольшага зусім голыя. Крыж палаў над іхнімі галовамі. Вогненнымі і чорнымі птушкамі мітусіліся над імі святло і цень.</div>
<div class="s5">Ля крыжа стаяў чалавек у чорным плашчы. На твары — груба намаляваная маска, на шапцы — турыныя рогі. У руцэ — доўгая дзіда.</div>
<div class="s5">—&nbsp;Неафіты, дзе ваша абяцанне?!</div>
<div class="s5">Над галовамі людзей паплыў вялікі, увесь няроўна, плямамі спярэшчаны чырвоны ліст пергаменту.</div>
<div class="s5">Мужчына сярэдніх год, вельмі падобны на таго, сівога, што спалілі сёння, магчыма брат, узяў яго ў рукі. Сказаў ужо знаёмым голасам, тым самым, што казаў «забяры нас»:</div>
<div class="s5">—&nbsp;Мы выдзерлі яго з самага вялікага Евангелля, калі бралі ахвяру. І кожны пакінуў на ім кроплю крыві. Вось.</div>
<div class="s5">Ён узняў вялікі палец левай рукі. І за ім пачалі сямтам уздымацца рукі з адстаўленымі пальцамі. Дзесяць… трыццаць… сто… яшчэ і яшчэ.</div>
<div class="s5">—&nbsp;Ён чырвоны, — сказаў мужчына. — Кроў выклікае кроў. Зло не нараджае дабрыні, але гнеў і зло. Дарэмна стараюцца.</div>
<div class="s5">Рагаты ўзняў на дзіду пергамент і падпаліў яго ад крыжа.</div>
<div class="s5">—&nbsp;Гары, — хрыпата сказаў ён. — Попел — разам. Кроў — разам. Гнеў — разам.</div>
<div class="s5">Усе моўчкі глядзелі, як скура карабацілася ў агні.</div>
<div class="s5">—&nbsp;Кляніся, — сказаў рагаты, калі попел абсыпаўся на зямлю.</div>
<div class="s5">—&nbsp;Клянуся за ўсіх, — сказаў мужчына. — Клянуся ў гэтым выпаленым месцы, клянуся на попеле выкрадзеных і пахаваных, што мы аддаем сваю душу, помыслы, усіх сябе і дзяцей нашых табе, Чарнабог. Навучы нас быці трывалымі, як ты, навучы нас перамагаць, як ты, навучы нас не стагнаць нават тады, калі ўся кроў у нашых жылах пачне гарэць ад іхняга жалеза, як згарэлі гэтыя кроплі. Імем тваім выракаемся Бяссілага, яго гарадоў і нават Нябеснага Града, у якіх, як і ў сэрцы слуг ягоных, як і ў іхніх гарадах, няма ні шкадавання, ні літасці, у якіх няма нічога святога, нічога чалавечага. Ён не даў нам ані кроплі святла, ані іскры надзеі. Таму рэкі нашай крыві, агонь нашай лютасці мы аддамо, каб дапамагчы табе заваліць яго, Чарнабог. Вер нам. Мы з табою да канца і, на знак гэтага, прыносім табе ахвяру.</div>
<div class="s5">Натоўп трохі адышоў ад агню. Плечы Хрыста калаціліся.</div>
<div class="s5">—&nbsp;Што з табой? — шэптам спытаў Іуда.</div>
<div class="s5">—&nbsp;Які гонар! Якое беднае быдла! Якая мужнасць! Якая цемра!</div>
<div class="s5">Перад агнявым крыжам ляжаў на плоскім камені нехта, укрыты грубай палатнінай.</div>
<div class="s5">—&nbsp;Адкрыйце, — сказаў рагаты. — Развяжыце яму хлябала.</div>
<div class="s5">Нехта таргануў з ляжачага покрыўку. І тут Хрыстос закрыў далонямі рот, каб міжволі не крыкнуць. На камені ляжаў генеральны камісарый доказнай інквізіцыі. Вялікая грузная туша.</div>
<div class="s5">Калі ў яго зноў выцягнулі з рота кляп — аддаўся той самы, што і раней, жывёльны крык.</div>
<div class="s5">—&nbsp;Судзіў і судзімы будзеш, — сказаў рагаты. — Кажы, што хацеў яшчэ сказаць, іначай будзе позна.</div>
<div class="s5">—&nbsp;Адпусціце, — з клекатаннем у глотцы сказаў той. — Бачыце, вы ёсць. Значыць, нельга сказаць, што мы вядзём вайну з бязвіннымі. Паўсюль вайна за душы, і ў гэтай вайне я — салдат. Палонных не забіваюць.</div>
<div class="s5">Бялявыя валасы таго, што прысягаў за ўсіх, зблытанымі кучмамі падалі на шалёныя вочы. Твар запаў у шчаках. Вусны пабялелі так, што амаль не адрозніваліся ад колеру ўсяго аблічча.</div>
<div class="s5">—&nbsp;Значыць, і ерэтыкі — палонныя салдаты? — Вочы ягоныя ашклянелі. — А што робяць з імі? А знішчаныя вёскі і гарады? А разораныя краіны без людзей? Чым вінныя былі перад табою і Богам тыя, спаленыя сёння? Той стары з курачкай? Нас не было. Гэта ты нас выдумаў. Ты жорсткасцю зрабіў нас. Хто пайшоў бы сюды, каб не штурхнуў ты і твае браты ў забойстве? Можа, я? Па даносу хапаў бязвінных, гвалціў жанчын, катаваў і паліў — і ты салдат? Не было б цябе — не было б і д'ябла. За жорсткасць — жорсткасць… Рыхтуйся. Мы дамо табе хуткую смерць. Не як ты.</div>
<div class="s5">І тады, зразумеўшы, галава доказнай інквізіцыі зноў нема закрычаў. Брат спаленага прыставіў яму нож да сэрца і налёг на рукаятку.</div>
<div class="s5">—&nbsp;Не ха-чу! — крык захлынуўся ў нейкім булькаценні, змоўк.</div>
<div class="s5">Чалавек вытаргнуў нож, ашалела паглядзеў на ўсіх.</div>
<div class="s5">—&nbsp;Б-бярыце гэтую пад-длу.</div>
<div class="s5">Ён стаяў, хістаючыся, і раптам упаў, нібы яму ўдарылі пад каленкі. Яго аднеслі. Народ стаяў у суровым маўчанні. Ціха-ціха. Пагрозна ціха. І тады рагаты падышоў да падгарэлага крыжа і адным ударам нагі паваліў яго на труп. Узляцеў ураган іскраў.</div>
<div class="s5">—&nbsp;Жары… Каб яшчэ з аднаго бандзюгі не зрабілі святога.</div>
<div class="s5">Дыван жарынак засыпаў ляжачага. Ускінулася полымя. На яго накідалі яшчэ сушняку. Вакол былі суровыя, амаль безнадзейныя, мядзяныя твары з рэзкімі чорнымі ценямі.</div>
<div class="s5">І тут за спінамі людзей, недзе ў цемрыве, пачалі павольна біць барабаны, раўці дуды, уздыхаць бубны. Заспявалі смыкі.</div>
<div class="s5">Палілася павольная музыка. Рытм яе ўсё пачашчаўся. У ім было нешта пагрозлівае, д'ябальскае і, аднак, поўнае жыцця, страснае.</div>
<div class="s5">Успыхнулі раптам яшчэ два вогнішчы… Яшчэ. Разам з узрастаннем языкоў агню паскараўся тэмп гукаў.</div>
<div class="s5">У гэтым рытме было нешта такое заразлівае, што нават Хрыстос з вялікай цяжкасцю падавіў міжвольныя рухі сваіх ног і прымусіў сябе сядзець нерухома.</div>
<div class="s5">Усё меншыя рабіліся паўзы, усё больш прыбаўлялася мігатлівага святла. Нагія людзі пачалі павольна пагойдвацца. Натоўп, зачараваны ўсім гэтым, нібы забыў аб жыцці, аб тым, што чакала ў хатах з гною, прыйшоў у рух.</div>
<div class="s5">Рукі шукалі другія рукі, спляталіся. Ногі пачалі спачатку павольна, а потым хутчэй і хутчэй папіраць зямлю.</div>
<div class="s5">Яшчэ агні… Яшчэ… Усё больш нясцерпнай і д'ябальскай рабілася музыка і ўдары барабанаў. Бубны клікалі, захаплялі, вялі.</div>
<div class="s5">І вось пацягнуўся між вогнішчаў чалавечы ланцуг. Наперадзе цягнулі за вялізныя рогі казлоў, і густы казліны мех мяшаўся з чырванню чалавечай скуры.</div>
<div class="s5">Дуды… Трубы… Імкненне… Палёт.</div>
<div class="s5">Усё хутчэй і хутчэй, у нястрымным карагодзе між агнёў і вакол галоўнага, нахіленыя наперад, імпэтныя. Выгукі, крыкі, сп'яненне.</div>
<div class="s5">Рытм стаў невыносны. Ляцелі развеяныя ў неўтаймаваным палёце валасы, мільгалі ногі, рукі, закінутыя твары. Сям-там, не вытрымаўшы экстазу, бегу, шалёнага імкнення, пачыналі падаць людзі. Але ў віхуры, у вінна-крывавым святле, у ярасці і ўтрапенні, у крыках імчала няздольнае спыніцца чалавечае кола.</div>
<div class="s5">Нібы ўзнесеныя пякельным ветрам, нібы сапраўды ў вечным Дантавым карагодзе, у штохвілінным сконе і ўзлёце і як быццам у паветры, не адчуваючы нагамі зямлі, імчалі яны.</div>
<div class="s5">Віхура, ураган, вецер саміх стагоддзяў на твары. Забыццё розуму і самога сябе. Пекла, вечнае полымя, шалёны вечны палёт самога жыцця.</div>
</div>
<div class="chapter">
<h1 class="s1">РАЗДЗЕЛ ХХVІІ ПАГАНСКІ АРКАН</h1>
<div class="s5">У кожнай рэчы ёсць два бакі. Непатрэбным урыўкам пергаменту можна распаліць камін, а можна і напісаць на ім індульгенцыю, прадаць і купіць за тыя грошы дом з камінам. На пожагу можна смажыць курэй, а можна і ўстраміць яго ў печань гандляру індульгенцыямі. У кожнай рэчы ёсць два бакі, але бачыць іх дасведчаны і абазнаны, астатнія ж глядзяць, як совы на сонца.</div>
<div class="s5"><i class="s4">Сярэдневяковы ананім</i></div>
<p style="margin:0pt;">&nbsp;</p>
<div class="s5">Стоячы тварам да сонца, мой дружа, мачыцца нягожа.</div>
<div class="s5"><i class="s4">Гесіёд</i></div>
<p style="margin:0pt;">&nbsp;</p>
<div class="s5">Ніколі яшчэ дагэтуль не былі яны так блізка да мэты сваіх пошукаў, як у гэты дзень. Ад мястэчка, у якое прыйшлі яны на кірмаш, было да манастыра не больш за дзень упартай, з летняга ўсходу да захаду, хады. Але ведала, што яны ідуць у гэтым напрамку, адна Магдаліна. І яна адначасова радавалася, што хутка скончыцца яе шлях, што яна выкупіць свой грэх, і незразумела тужыла.</div>
<div class="s5">Падалі на натоўп гукі храмавага звона. Кірмаш быў як кірмаш. Мянялі, прадавалі, куплялі. Неяк асабліва добра было чуваць пасля той неймавернай, бы ў сне, ночы звычайныя чалавечыя галасы, будзённыя размовы. Апосталы радасна штурхаліся між людзей. Толькі на адным твары, на твары Хрыста, ляжаў пакутны, не ўчарашні і не пазаўчарашні роздум.</div>
<div class="s5">Звінелі макітры. Звінелі ўедлівыя жаночыя галасы ад ятак. І нерухома, як ідал, стаяў сярод натоўпу багата апрануты крымчак з шабляй. Чалма вакол паўкруглага, з шыпам, шалома, насурмленыя бровы, пільны позірк пагардлівых халодных вачэй. Малады яшчэ, прыгожы, гарбаносы твар. Каптан стаіць лубам, відавочна, ад паддзетай кальчугі. Нязмерна шырокія ў калашынах аксамітныя шаравары не гнуцца. На нагах — пацёртыя ад страмёнаў саф'янавыя чобаты. Стаіць, нібы нічога яго не абыходзіць.</div>
<div class="s5">На самай справе крымчак слухаў. Так сядзіць на кургане па-царску непарушны драпежны сапсан, не зварухнецца і нібы спіць, а сам чуе падземны віск землярыйкі ля падножжа.</div>
<div class="s5">Гаварылі два мужыкі. Адзін маладзенькі, празрыста-прыгожы, з авальным іканапісным тварам, акруглым падбароддзем і некароткім носам («Якшы, — сказаў сабе крымчак. — Для Персіі найлепшы быў бы тавар»), другі — пажылы, але моцны яшчэ, з хітрымі вачыма, тонкім кручкаватым носам і сівымі, аж снежнымі, вусамі.</div>
<div class="s5">—&nbsp;Гародзенец адзін прыязджаў, — лупэткі маладога былі поўныя наіўным здзіўленнем перад дзівамі Божага свету, — то ён казаў: Хрыстос выйшаў з горада. І вось нібыта гэта якраз яны унь ходзяць па рынку. Вя-алі-кай магутнасці людзі.</div>
<div class="s5">—&nbsp;Па рылу непадобна нешта, — сказаў сівавусы. — Мазурыкі, па-мойму.</div>
<div class="s5">Татарын агледзеў вачыма апосталаў, паціснуў плячыма. Пайшоў праз натоўп да храма. Людзі расступіліся, убачыўшы страшненькага.</div>
<div class="s5">—&nbsp;Бар-раны, — праз зубы сказаў крымчак.</div>
<div class="s5">Ён ішоў незалежна, ведаючы, што закон мясцовых гарадоў — за ўсіх чужаземцаў і не дасць іх у крыўду. Ішоў і гуляў канцом аркана, прывязанага да кушака.</div>
<div class="s5">Як гаспадар, узняўся па прыступках, увайшоў у прытвор, памкнуўся быў далей, у самы храм. Кустод стаў у яго на дарозе.</div>
<div class="s5">—&nbsp;Нельга.</div>
<div class="s5">І адразу незалежнасць нібы некуды знікла. Татарын лісліва прыклаў руку да сэрца і схіліўся, адставіўшы шырокі, расплясканы вечнай скачкай, цяжкі азадак.</div>
<div class="s5">—&nbsp;З дзвярэй пагляджу, бачка, — маслена ўсміхнуўся крымчак. — Уваходзіць мне сюды скора. Зупсым скора-хутка.</div>
<div class="s5">—&nbsp;Аглашэнны, ці што?</div>
<div class="s5">—&nbsp;Аглы-лашэнны.</div>
<div class="s5">—&nbsp;Ну, глядзі, — з сытай паблажлівасцю сказаў кустод. — Гэта ты правільна. Вера наша сапраўдная, праўдзівая.</div>
<div class="s5">Крымчак пачаў прыглядацца да праўдзівай веры.</div>
<div class="s5">«Ля ўвахода тоўпяцца з блюдамі, на якіх грошы, са свечкамі, абразкамі, ружанцамі.</div>
<div class="s5">Паўсюль прыгожа і добра пахне, але на мурах, супраціўна алаху, падабенства людзей. Колькі ж гэта душ адабралі яны гэтым у жывых?! Нячыстыя!</div>
<div class="s5">А унь нехта спаражняе вядзёрную скарбонку».</div>
<div class="s5">Вузкія вочы аглядалі залатыя і срэбныя ракі, рызы, аклады ікон, цяжкія срэбныя свяцільнікі. Пасля драпежна перапаўзлі на статуі. У парчы, срэбры і золаце, у каштоўных каменнях. З усіх, нібы вадаспад, льецца золата. Залатыя сэрцы, рукі, ногі, галовы, дзетародныя члены, тулавы, маленькія статуэткі жывёл — кароў, коней, свінняў… Усмешка прабегла па абліччы:</div>
<div class="s5">—&nbsp;Бульбд добыра, бачка… Сюды сыкора прыходзіць буду.</div>
<div class="s5">Нехта даткнуўся да яго плечука. Крымчак скочыў убок, як вялізны камышовы кот. І супакоіўся, адступіў яшчэ, даў дарогу Хрысту. Той зрабіў быў яшчэ крок і нечакана спыніўся. Да яго цягнулася рука. Густа-карычневая, паплямаваная амаль чорнымі і амаль белымі плямамі, перацягнутая сеткай жыл, чорная і пасечаная ў далоні, нібы кожная пясчынка, перабраная ёю за жыццё, пакінула на ёй свой след.</div>
<div class="s5">—&nbsp;Літасцівец, падай, — маліла старая ў рыззі. — Стаю і стаю. Не хапае.</div>
<div class="s5">—&nbsp;Дай ёй, Іосія.</div>
<div class="s5">Старая радасна зачыкільгала да старасты. Высыпала перад ім прыгаршчу медных шэлегаў.</div>
<div class="s5">—&nbsp;Бацюхна, каровачку мне б… Маленькую хаця.</div>
<div class="s5">—&nbsp;Тут, родненькая, у цябе на кароўку не стае.</div>
<div class="s5">—&nbsp;Час дарагі, — лавіла ягоны позірк. — Пасля аддам.</div>
<div class="s5">—&nbsp;Ну вось. От, дурнота бабская!</div>
<div class="s5">—&nbsp;Бацюхна, кароўка ж наша памірае. Ляжыць кароўка.</div>
<div class="s5">Ненатуральна светлыя, дзіўныя, нібы зачараваныя, глядзелі на гэта паўзверх галоў Хрыстовы вочы.</div>
<div class="s5">—&nbsp;Кажу, не стае.</div>
<div class="s5">—&nbsp;Б-бацюхна… — старая кульнулася ў ногі.</div>
<div class="s5">—&nbsp;Н-ну, добра, — злітаваўся той. — Восенню адробіш. На срэбную. Не тая, вядома, раскоша, але — літасцівы Пан Бог.</div>
<div class="s5">Старая паўзла да іконы Маці Божай. Імкнулася паўзці хутчэй, бо надта хацела, каб карова хутчэй устала, але часам спынялася: разумела — непрыстойна. Малады, гожы, уседаравальны твар глядзеў з вышыні на другі твар, зморшчаны, нібы сухі яблык. Старая павесіла сваю мізэрную кароўку якраз ля вялікага пальца нагі «Ціоці».</div>
<div class="s5">Вочы Хрыстовы бачылі вадаспад золата… Кароўку, якая самотна пагойдвалася пад ім… Скурчаную старую, што, укленчыўшы, аж калацілася… Твар старасты, які светлымі вачыма глядзеў на ўсё гэта.</div>
<div class="s5">Магдаліна схапіла была Хрыста за руку. Той павольна, ледзь не выкруціўшы ёй рук, вызваліўся. І тады яна ў раптоўным жаху адхіснулася ад чалавека, у якога дрыжэлі ноздры.</div>
<div class="s5">Юрась пашукаў вачыма. Позірк ягоны ўпаў на валасяны аркан, абвязаны вакол пояса ў крымчака.</div>
<div class="s5">—&nbsp;Дай!</div>
<div class="s5">—&nbsp;Ны можна. Ны дзеля таго.</div>
<div class="s5">—&nbsp;Ты проста не разгледзеў, на што гэта яшчэ прыдатна, — праз зубы адказаў Юрась. — Дай!</div>
<div class="s5">Ён таргануў за канец. Татарын шалёна закруціўся, як ваўчок, падсцёбнуты пугай.</div>
<div class="s5">—&nbsp;Бачка!</div>
<div class="s5">Але аркан ужо разрэзаў паветра. На твары старасты пралёг чырвоны пісяг. Ад удара нагою ўпала стойка. Золата з шоргатам і звонам пацякло пад ногі людзей.</div>
<div class="s5">—&nbsp;Памагай Бог, бацька, — басам сказаў Фама. — А і я дапамагу.</div>
<div class="s5">Да іх кінуліся былі. Але яны працавалі нагамі і рукамі, бы ўтрапёныя. Змеем свістаў у паветры аркан. Сыпаліся грошы. Храбусцелі, ламаліся пад нагамі свечы.</div>
<div class="s5">—&nbsp;Гандляры, навалач! — Вочы Хрыстовы былі белыя ад ярасці. — Гандляры! Што вам ні дай — вярцеп разбойніцкі зробіце. Хрысці іх, Фама! Хрысці ў натуральную веру.</div>
<div class="s5">Яны раздавалі выспяткі і аглушальныя поўхі з неймаверным спрытам. Праз вокны, праз дзверы, з прыступак ляцеў, сыпаўся, скатваўся, выў натоўп. Тумаш загнаў старасту ў бабінец, і той, адступаючы, упаў у купель з вадою. Фама даў яму свяцільнікам па галаве.</div>
<div class="s5">І здарылася дзіва. Дваіх раз'ятраных выціснулі з храма, рассеялі, пагналі, як хацелі, натоўп гандляроў.</div>
<div class="s5">Ля прыступак сядзеў з нявіннай мордай Раввуні і часам бліскавічна высоўваў наперад нагу: ставіў падножкі тым, што беглі. Пераважна тоўстым. Некаторых ён паспяваў яшчэ, падчас іхняга падзення, копнуць ступаком у азадак.</div>
<div class="s5">Хрыстос адкінуў аркан.</div>
<div class="s5">…Перад храмам стаяў аслупянелы народ і глядзеў, як чалавек сыпле ў далоні старой залатых коней, кароў, свінняў… Крымчак убаку трымаў свой аркан і здзіўлена глядзеў на старую, на золата, на шкаляра.</div>
<div class="s5">—&nbsp;Бабуля, бедная. На, купі каровы, купі ўсё. Ніхто нам, бедным, не паможа. Брэшуць усе. Брэшуць усе на свеце. Брэшуць.</div>
<div class="s5">Малады асцярожна сціснуў сівавусаму локаць:</div>
<div class="s5">—&nbsp;Кажаш — мазурык?… А я думаю — праўду казалі. Бог прыйшоў. Бог. Мы людзі бітыя. Ніхто, акрамя Бога, не пашкадаваў бы, не ратаваў. Я іх ведаю.</div>
<div class="s5">Татарын, пачуўшы гэта, пачаў павольна штурхацца праз натоўп да свайго каня… Ускочыў… Пусціў каня ў намёт, прэч ад храма.</div>
<div class="s5">Юрась закрыў далонямі вочы. Усё — ад кабылы, на якой ён ляжаў, ад вогнішчаў, ад чорнай імшы і да гэтай хвіліны бою, — усё гэта перапоўніла яго. Ён не хацеў, не мог глядзець на белы свет. Пасля яго ўразіла цішыня. Павольна спаўзлі з вачэй пальцы.</div>
<div class="s5">Людзі стаялі на каленях.</div>
</div>
<div class="chapter">
<h1 class="s1">РАЗДЗЕЛ ХХVІІІ ЕЖА ДЗЕЛЯ МУЖЧЫН</h1>
<div class="s5">Року таго ж… маючы вожа дарог, ведама Марлора імем… уварваўся і, пабіўшы людзей, што (кожнае) чалавечае места да кгрунту спаліў…</div>
<div class="s5"><i class="s4">«Кроніка Белай Русі»</i></div>
<p style="margin:0pt;">&nbsp;</p>
<div class="s5">Хто не есць свежага мяса і не п'е свежай крыві — таго паляўнічага класці і аброццю з бляхамі або і нагаем добрым сыпаць у тое самае месца, каб ведаў і прывучаўся.</div>
<div class="s5"><i class="s4">Статут сакольнічага шляху</i></div>
<p style="margin:0pt;">&nbsp;</p>
<div class="s5">Татарын імчаў нагім полем, як шалёны. Двойчы перасядаў ужо на заводнага каня, даючы магчымасць другому адпачыць.</div>
<div class="s5">Вакол было бязлюддзе. Ані душы. Колькі вокам сягнуць, нідзе не было відно ані чалавека. Толькі луналі недзе наперадзе, магчыма над нейкім ярам, крумкачы. Кружлялі чорнымі чаінкамі, але не сядалі — нешта трывожыла іх.</div>
<div class="s5">Крымчак падумаў, узяў трохі правей і пад'ехаў да спадзістага адрожка. Дном ягоным скаціўся ў яр.</div>
<div class="s5">Ніхто б не мог нават і падумаць, што мёртвае бязлюддзе можа быць такое падманлівае.</div>
<div class="s5">…Яр, наколькі вокам можна было акінуць да павароткі, на вярсту і напэўна яшчэ далей, быў набіты людзьмі. Стаялі нерассядланыя, калманогія конікі простых воінаў, елі сухую канюшыну арабскія скакуны сотнікаў. У большасці коней былі на нагах аўчынныя макасіны, а на храпах — перавязкі.</div>
<div class="s5">Сядзелі і з усходняй непарушальнай цярплівасцю чакалі людзі. Ля кожнага дзесятка і сотні тырчалі ўторкнутыя ў зямлю бунчукі, падпёртыя круглымі шчытамі. Блішчэлі сталь дзід і срэбныя піхвы крывых татарскіх шабляў.</div>
<div class="s5">З глыбокай катлавіны, выкручанай, відаць, весняй вадою, высіліся бакі, гарбатая спіна і лабастая галава велічэзнага слана. Змаршчакаватая скура ягоная была, як зямля ў засуш. Цемнаскуры пагоншчык-індыянін вохраю і кармінам наводзіў вакол ягоных вочак застрашлівыя, жоўта-барвяныя вачніцы. Зброя пагоншчыка — востры анк — і зброя слана — адпаліраваны, таўшчынёю ў руку ля пляча і даўжынёю ў два сажні ланцуг — ляжалі ўбаку. Слон уздыхаў.</div>
<div class="s5">Крымчак спешыўся і куцалапа павалюхаў да невысокага белага шатра, каля якога сядзеў на кашме мажны, яшчэ не стары татарын. Сядзеў нерухома, як бажок, глядзеў нібы праз таго, хто падыходзіў.</div>
<div class="s5">Малады даволі нядбала схіліўся перад ім:</div>
<div class="s5">—&nbsp;Бацьку майму, цёмніку, хану Марлоры звесць. Добрая звесць.</div>
<div class="s5">Толькі тут ля вачэй татарына склалася сетка ўсмешлівых зморшчын. Прадубленая ўсімі вятрамі і сонцамі скура ля рота і рэдкіх вусоў прыйшла ў рух:</div>
<div class="s5">—&nbsp;Увесь дзень скакаў, сын мой, першародны Сялім-мурза?</div>
<div class="s5">—&nbsp;Спяшаўся, бацька мой.</div>
<div class="s5">—&nbsp;Дай мне, Сялім, — сказаў стары хан.</div>
<div class="s5">Сын адкінуў потнік са спіны свайго ўспененага каня, дастаў з-пад сядла тонкі і вялікі, далоні на чатыры, скрыль сырога цёмнага мяса. Працягнуў.</div>
<div class="s5">—&nbsp;Ты заўсёды падумаеш аб бацьку, сынок.</div>
<div class="s5">—&nbsp;А як? Тры дні і тры ночы сядзець тут і не бачыць гэтага ў вочы.</div>
<div class="s5">Каніна была смачная. Уся змачаленая і адбітая за дзень скачкі, цёмная ад добрага конскага поту і прапахлая ім. Няма на свеце лепшага паху, чым пах конскага поту, гэта ведаюць усе… Хан еў.</div>
<div class="s5">—&nbsp;Сядай, сын. Нічога няма смачнейшага пад небам Алаха за такое вось мяса. Натрудзіцца за дзень. Пахне палыном, стэпам ля блакітных узгоркаў, дзе пасвяцца нашы табуны.</div>
<div class="s5">—&nbsp;Ежа дзеля мужчын, о мой бацька.</div>
<div class="s5">—&nbsp;Дык вось, кажы, Сялім-мурза.</div>
<div class="s5">Малады нібы амыў далонямі твар. Мяккая, кашэчая грацыя была ў няспешных ягоных руках.</div>
<div class="s5">—&nbsp;Край багаты, о айцец. — Вусны ягоныя, калі ён загаварыў, склаліся, нібы для пацалунка. — Але ў простых хатах, як заўсёды тут, можна браць ці не адных толькі рабоў. І яны рахманыя, бо дазваляюць сваім мулам, нават не воінам, браць у сябе амаль усё… Жывуць тут беларусы, трохі іудзеяў і нават татары, узятыя ў палон яшчэ ў часы Бату і пазней.</div>
<div class="s5">—&nbsp;Гэтых знішчыць, — сказаў хан. — Убраць з гэтага свету. Гэта будзе лепей дзеля іх. Магаметанін, па закону прарока, павінен аддаваць перавагу смерці перад палонам. Яны ўжо не мужчыны.</div>
<div class="s5">—&nbsp;Грэх.</div>
<div class="s5">—&nbsp;Прымусь іх забіваць няверных. Пасля няверныя заб'юць іх. Тады нашы трапяць у рай за забойства хрысціянскіх сабак, а хрысціянскія сабакі пойдуць у эдэм да свайго Бога, бо той загадаў ім знішчаць няверных.</div>
<div class="s5">Марлора засмяяўся свайму жарту.</div>
<div class="s5">—&nbsp;Усім будзе якшы.</div>
<div class="s5">—&nbsp;Усё золата маюць яны ў іхніх мячэцях. Добра гэта зрабілі яны дзеля нас… Варта п'е. Ханы — журботныя галавою.</div>
<div class="s5">—&nbsp;Ханы ў іх заўсёды журботныя галавою.</div>
<div class="s5">—&nbsp;Крэпасці недагледжаныя. Вельмі проста будзе прайсціся ступою гневу і жаху па кіліме іхняй пакорлівасці, ператварыць іхнюю зямлю ў попел адчаю і размятаць яго нашымі арканамі.</div>
<div class="s5">Марлора аддзёр кавалак мяса і запхнуў яго ў рот сыну, які прыплюшчыў дзеля гэтага вочы і па-гусінаму выцягнуў шыю.</div>
<div class="s5">—&nbsp;За добрыя звесці. Ідзі ў Га-ро-ды-ну. Скажы — не будзе ясаку, не будзе рабоў, не будзе золата, не будзе саф'яну, славутага ў гэтай зямлі, мы вырабім саф'ян з іхняй шкуры.</div>
<div class="s5">—&nbsp;Ёсць і сумнае, — сказаў мурза. — У іх… толькі што… Толькі што ў іх аб'явіўся і сышоў на зямлю іхні Бог. Іса бен Марыям-мн, Іса Кірысту.</div>
<div class="s5">—&nbsp;Ты бачыў? — непачціва спытаў хан.</div>
<div class="s5">—&nbsp;Як цябе. Ён узяў у мяне аркан. Разам з адным сваім прарокам ён разагнаў гэтым арканам цэлы натоўп. Хто яшчэ можа такое?</div>
<div class="s5">—&nbsp;Б-бог, — хан мацаў аркан. — Няма Бога, акрамя алаха. Але памятай, нават Бату пазбягаў бурыць шатры чужых багоў. Мала што! Гэт-та можа несці вецер небяспекі. Калі сутыкнёмся — Бога браць першага. Нават калі наперадзе бой… Скачы ў Га-ро-ды-ну, сын.</div>
<div class="s5">Сялім ускінуўся на каня. Хан усміхнуўся яму:</div>
<div class="s5">—&nbsp;Гаворка гаворкай, пасольства пасольствам і ясак ясакам. Але я думаю: нам няма чаго марудзіць. Жах — харошы памочнік. А дадуць згоду на даніну — мы спынім тады.</div>
<div class="s5">—&nbsp;Згода.</div>
<div class="s5">І, калі мурза крануў з месца, хан пляснуў у далоні:</div>
<div class="s5">—&nbsp;Збор!</div>
<div class="s5">Глуха заракаталі бубны. Стан прыйшоў у рух.</div>
</div>
<div class="chapter">
<h1 class="s1">РАЗДЗЕЛ ХХІХ ПЯТКА НЕ МАЕ СОРАМУ</h1>
<div class="s5">І тады гэты паршывы нечасцівец склікаў да сябе — таемна і пад покрывам цемры — яшчэ дзесяцёх, чые імёны хай не апаганяць вашага слыху.</div>
<div class="s5"><i class="s4">Усходняя казка</i></div>
<p style="margin:0pt;">&nbsp;</p>
<div class="s5">Усяго праз два дні гэты самы грукат нясцерпна рассыпаўся над дамамі і вуліцамі Гародні. Нясцерпна, хаця тут яго вывяргалі ўсяго два барабаны і з дзесятак бубнаў у руках варты.</div>
<div class="s5">Гук быў нясцерпны, таму што вялікая, мёртвая цішыня стаяла на поўных народам вуліцах горада.</div>
<div class="s5">Ішлі пасланцы ад крымчакоў, а гэта азначала, што і сама арда недзе тут і ўжо льецца кроў, ляскаюць, бразгочуць мячы, свісцяць арканы і лямант стаіць у паветры.</div>
<div class="s5">З жахам глядзелі на чужынцаў дзеці, з бязмернай агідаю жанчыны, з гневам — бо хто ж іх калі-небудзь зваў на Белую Русь — мужыкі і мяшчане.</div>
<div class="s5">Што праўда, татар прымусілі спешыцца яшчэ на Малой Скідзельскай, але ім пакінулі ўсё, нават бубны. І вось пабедныя, варварскія гукі чужой музыкі, той, якую памежныя людзі снілі нават уначы, агалошвалі Ростань, пасля Старую вуліцу, пасля Стары рынак. Ніхто не папярэдзіў аб з'яўленні крымчакоў ні раду, ні нават духоўны суд, што якраз сядзеў у палацавай царкве, у першым усходнім нефе замка. Татарын загадаў тысячніку Карнілу не цягнуць гадзінамі і днямі, калі не хоча, каб ягоная тысяча сустрэлася з цьмою, а адразу весці яго «да ўладароў». Іначай будзе горш. Кожная хвіліна — лішняе спаленае сяло.</div>
<div class="s5">І Карніла вырашыў весці мурзу на сваю адказнасць.</div>
<div class="s5">Ударалі, грукаталі бубны. І ішоў, валюхаючыся, паперадзе сваёй дзікай вобразам варты пасыльны татарын. Ногі ў ботах з загнутымі насамі ўпэўнена папіралі зямлю. Адна рука — на эфесе, другая — абаранкам на тугіх вітках аркана. Галава закінута, вочы глядзяць зверху ўніз. І нахабна, пагардліва ўсміхаецца рот.</div>
<div class="s5">Толькі аднойчы вытрымка здрадзіла яму. Убачыў залатыя кісці рук і даўжэзныя вусы Ціхона, і яны так уразілі яго, што ён засмяяўся і ўхапіўся за іх, нібы дзіця за цацку.</div>
<div class="s5">—&nbsp;Доб-ры баран. Мой будыш!</div>
<div class="s5">Сябры кінуліся былі на крымчака. Гіаў развярнуўся быў, каб даць. Вястун узняў молат. Але тут замкавая варта, якая суправаджала пасланцоў, выставіла дзіды і гізаўры.</div>
<div class="s5">—&nbsp;Вы што, хамы? — спытаў тысячнік. — Пасла?!</div>
<div class="s5">…А славуты гародзенскі сінкліт сядзеў між тым у паўночным прытворы дварцовай царквы і анічога не ведаў пра нечаканую «радасць», якую рыхтаваў яму лёс.</div>
<div class="s5">Перад пачцівымі і высакароднымі раснікамі стаяў ганец, запылены да таго, што здавалася, нібы ён усё жыццё дагэтуль пражыў на млыне. І вось яго выцягнулі адтуль і, сяк-так пачысціўшы (бракавала часу), даслалі з даручэннем.</div>
<div class="s5">—&nbsp;Трэба пахваліць вашу службу, — вельмі ціха сказаў Лотр Фларыяну Басяцкаму. — І як вашы галубы?</div>
<div class="s5">—&nbsp;Прыляцелі, — змрочна сказаў праезуіт.</div>
<div class="s5">—&nbsp;Цікава, — сказаў Лотр. — Цікава было б ведаць, чаму вы ўважылі за лепшае ўвесці нас у зман наконт таго, што ўсё добра, пакінуўшы пры сабе весткі аб падзеях у Наваградку, аб спробе перашкодзіць святой службе, аб тым, што знік генеральны камісарый і што ў знікненні гэтым, магчыма, таксама вінаваты яны? Урэшце аб апошніх падзеях… Гэта была ваша ідэя з галубамі?… Вы штосьці ўжылі?</div>
<div class="s5">—&nbsp;Ужыў, — змрочна сказаў мніх-каплан.</div>
<div class="s5">—&nbsp;Цікава было б ведаць, што?</div>
<div class="s5">—&nbsp;Я ўжыў гэтых галубоў. Смажаных у масле. Памятаеце? Вы яшчэ памаглі мне іх ужываць. Было смачна. Магу таксама нагадаць, што была серада.</div>
<div class="s5">Кардынал папярхнуўся.</div>
<div class="s5">—&nbsp;Калі ласка, — амаль бязгучна сказаў ён, — маўчыце.</div>
<div class="s5">—&nbsp;Чаго мне маўчаць, калі не маўчыце вы?</div>
<div class="s5">—&nbsp;Але ж…</div>
<div class="s5">Твар каплана абцягнуўся скурай. Бязлітасна і жорстка ён сказаў:</div>
<div class="s5">—&nbsp;Галубы вярнуліся без запісак.</div>
<div class="s5">—&nbsp;Можа…</div>
<div class="s5">—&nbsp;Усе тры галубы вярнуліся без запісак, — паўтарыў мніх.</div>
<div class="s5">—&nbsp;Магдаліна? — узняў Лотр непаразумелыя вочы.</div>
<div class="s5">—&nbsp;А вось гэта ўжо была ваша ідэя, — зваліў правіну на кардынала дамініканец. — Я толькі выказаў меркаванне «а можа». І тут вы ўхапіліся за яго, як клірык за бутэльку, як папа Аляксандр VІ за ўласную дачку, як п'яны за плот…</div>
<div class="s5">—&nbsp;Хопіць, — сказаў Лотр. — Давайце дзейнічаць.</div>
<div class="s5">Фларыян Басяцкі кашлянуў і ласкава звярнуўся да ганца:</div>
<div class="s5">—&nbsp;Дык што ж гэта ты нам такое сказаў? Як гэта гандляроў разагнаў?! Як дазволілі?</div>
<div class="s5">І тут уставіў свае тры грошы Рыгор Гародзенскі, у міру Гіляр Балвановіч:</div>
<div class="s5">—&nbsp;Самі казалі: «махляр», «бяспечны».</div>
<div class="s5">—&nbsp;Быў бяспечны, — сказаў мніх. — Быў.</div>
<div class="s5">—&nbsp;Гаворыш чорт ведае што, — сказаў біскуп Камар. — Гэта што ж будзе, калі кожны вось так, у храм? Разважаць трэба. — «Брыда перад Богам — чалавек разважлівы», — як заўсёды, ні з пушчы ні з поля падаў голас войт.</div>
<div class="s5">Ганец пакутліва баяўся прынесеных кепскіх вестак.</div>
<div class="s5">—&nbsp;Айцы, — сказаў ён, — і гэта яшчэ не ўсё. Яшчэ кажуць, нібы заўважылі татар. Татары ідуць.</div>
<div class="s5">—&nbsp;Змоўч! — успыліў Лотр. — «Нібы-ы», «нібы-ы». Татары прыйшлі і пойдуць. А той, хто замахваецца на народныя святыні, гэта табе не татары?</div>
<div class="s5">Варухнуўся ў цёмным куту бурмістр Юстын. Расплюшчыў вочы. Хацеў быў сказаць, але толькі злосна падумаў:</div>
<div class="s5">«Ясна, чаму вы так. Вас нават у рабы не возьмуць па поўнай няздатнасці, няробы. То вам што?!»</div>
<div class="s5">І зноў пад скобкаю валасоў згаснулі вуголлі ягоных вачэй.</div>
<div class="s5">—&nbsp;Ты разумееш, на якія асновы ён замахнуўся?! — пабарвавеў Лотр.</div>
<div class="s5">Невядома, чым бы ўсё гэта скончылася для ганца, каб не пачуліся на пераходах крокі, нейкія прыглушаныя ўдары і бразгат. Усе насцеражыліся. Пачулася нешта накшталт пералаю. Карнілаў голас угаворваў кагосьці трохі пачакаць. Пасля тысячнік увайшоў, але не паспелі яны спытаць у яго, што здарылася, як з грукатам адчыніліся дзверы. Лінула ў царкву дзікая какафонія гукаў. Бубны аж захлыналіся ў бразганні і гулкіх ударах.</div>
<div class="s5">Мурза Сялім увайшоў на напаўсагнутых нагах, бязгучна, як кот, і адначасова нахабна. Таргануў тысячніка за нос на знак таго, што ўсё ж паставіў на сваім.</div>
<div class="s5">Агледзеў царкву. Здзёр дарогаю з іконы бясцэнныя «абяцаныя» каралі з рубінаў, пацмокаў языком і запхнуў у запазуху.</div>
<div class="s5">Пасля асцярожна падышоў да «врат», прыслухаўся, ударам нагі расчыніў іх. Агледзеў бегаючымі вачыма.</div>
<div class="s5">—&nbsp;Што? — рэзка спытаў у талмача.</div>
<div class="s5">—&nbsp;Прастол.</div>
<div class="s5">Мурза нібы ўспамінаў нешта. Пасля ўсміхнуўся высакамерна і ўскінуў галаву:</div>
<div class="s5">—&nbsp;Прастол. Сыдзець тут хачу.</div>
<div class="s5">І сеў.</div>
<div class="s5">—&nbsp;Мыня слухай, уладары Га-ро-ды-на. Кіназ Джыкамон няма — вы кіназ… Ваш адказ… што трэба аддасцё — татар не пойдуць. Што трэба не дасцё — татар пойдуць. І пыл ад Гародына дасягне неба. І смурод ад гэтай зямлі дасягне неба. Белы кіназтва — будзе кара, чорны кіназтва.</div>
<div class="s5">У адказ лягло маўчанне. На тварах людзей у прытворы нельга было нічога прачытаць. У вачах людзей з варты ясна чыталіся абраза, невымоўная агіда, жах і гнеў.</div>
<div class="s5">Мурза выцягнуў вусны, нібы для пацалунка, узняў руку, сціснутую ў кулак, і павольна пачаў адгінаць пальцы. Адзін за адным.</div>
<div class="s5">—&nbsp;Залатых чатыры цьмы, па адным на воіна, бо сорак тысяч нас. Рабоў чатыры цьмы — на кожнага воіна раб. І цьма рабоў — мурзам і хану. І дзве цьмы залатых — мурзам і хану… І коней — чатыры і чатыры цьмы. І быдла — чатыры і чатыры цьмы. — Ён паказаў на аклады. — І золата яшчэ вось такога чатыры гарбы, бо яно блішчыць.</div>
<div class="s5">—&nbsp;Мы не з багатых, — сказаў Лотр. — І ў сціплай беднасці жывём.</div>
<div class="s5">—&nbsp;Твар твой — пятка, што не мае сораму, — выскаліўся крымчак. — Таму што не чырванее пятка. Што маніш? Глядзі!</div>
<div class="s5">Па мурах, іконах, статуях плыло золата. Уладары маўчалі. Сялім павольна выцягваў шаблю з піхваў. Яна выпаўзала з іх амаль нябачнымі рыўцамі, як змяя.</div>
<div class="s5">—&nbsp;Імгненне кожнае прыбаўляе да вашай даніны. Я вырву шаблю, і што тады ўратуе вас?… Імгненне кожнае прыбаўляе… Бо татары — пайшлі!</div>
<div class="s5">І такая нахабная сіла была ў гэтым голасе і ў павольным выпаўзанні сталі, што ўсе нібы пачулі далёкае гіканне, несамавіты гул бубнаў, рыданні вярблюдаў і аслоў і шалёны пошчак капытоў нялічанай арды.</div>
<div class="s5">Шабля выпаўзла амаль да канца.</div>
<div class="s5">—&nbsp;Дан, — выскаліўся мурза. — Дан давай — жыць будзеш.</div>
<div class="s5">Людзі ў прытворы пераглянуліся. І тут Басяцкі ласкава, з адчуваннем сваёй годнасці ўзняў руку:</div>
<div class="s5">—&nbsp;Стой.</div>
<div class="s5">Мурза ўсміхнуўся і з ляскам закінуў шаблю назад у піхвы.</div>
<div class="s5">—&nbsp;Не пагражай нам, мурза. Мы досыць моцныя, каб растаптаць вас.</div>
<div class="s5">Варта ля дзвярэй ускінула галовы.</div>
<div class="s5">—&nbsp;І калі мы ўсё ж дамо табе тое, аб чым просіш, то не з боязі, — плоскія вочы смяяліся, — а таму, што так загадвае нам наш Бог. Сказана бо ў Мацея: «І хто захоча судзіцца з табою і ўзяць у цябе сарочку — аддай яму і верхнюю вопратку».</div>
<div class="s5">—&nbsp;Добрая вера, — сказаў мурза. — Зручная для моцнага вера.</div>
<div class="s5">—&nbsp;Ты што ж, не кранеш тады зямлі? — спытаў Грынь Балвановіч.</div>
<div class="s5">—&nbsp;Нашто «зямлі»? В а ш а й зямлі не крану.</div>
<div class="s5">Сінкліт думаў.</div>
<div class="s5">«Прасяшчаму ў цябе — дай», — ціха сказаў Лотр.</div>
<div class="s5">—&nbsp;Па вазе дай, — сказаў крымчак.</div>
<div class="s5">Жаба ціха забубніў:</div>
<div class="s5">—&nbsp;Няверныя вагі, сказаў Саламон, брыда перад Панам Богам, але правільная вага жаданая яму.</div>
<div class="s5">—&nbsp;І жанчын дайце нам. Бо нам патрэбны жанчыны. Нараджаць моцных ваякаў… дзеля нашай веры.</div>
<div class="s5">Кардынал і мніх пераглянуліся. Зразумеў іх таксама біскуп.</div>
<div class="s5">—&nbsp;Хіба што… некалькі манастыроў, — узняў ён грозныя бровы. — Усё адно з манашак талковага, як з кошкі воўны.</div>
<div class="s5">Мніх ціха сказаў:</div>
<div class="s5">—&nbsp;Машкаўскі… Ігуменні сказаць, каб каго ўжо каго, а тую выдала басурманам, — і ўсміхнуўся. — Нічога, яны там з іхнім вопытам не адну, а тры арды адразу знутры раскладуць.</div>
<div class="s5">Татарын глядзеў на тых, што шапталіся, чакаў.</div>
<div class="s5">—&nbsp;Дамо, — сказаў Лотр. — Толькі каб зберагчы мір.</div>
<div class="s5">—&nbsp;Будзе мір, — падступна ўсміхнуўся крымчак.</div>
<div class="s5">Карніла зашаптаў Лотру на вуха:</div>
<div class="s5">—&nbsp;А як падмануць? Грошыкі ж на рамонт мура ля Лідскай брамы вечна нехта ў кішэнь?…</div>
<div class="s5">—&nbsp;Ну-ну.</div>
<div class="s5">—&nbsp;А мур там такі, што я кожны раз з жахам гляджу, калі да яго сабакі падыходзяць ды падмываюць. Грошай не даяце.</div>
<div class="s5">—&nbsp;Рада хай плоціць, — сказаў кардынал.</div>
<div class="s5">—&nbsp;Вы аднойчы ўжо магістрацкія грошы цю-у, — сказаў, дачуўшыся, Юстын. — А гарадская рада заўсёды была бедная, як царкоўны… прабачце, як магістрацкі пацук.</div>
<div class="s5">—&nbsp;Тым больш адкупіцца трэба, — бязгучна сказаў Лотр і ўголас дадаў: — Мы пакажам табе, дзе вы будзеце мець права браць жанчын, мурза. Першым можаце Машкаўскі кляштар…</div>
<div class="s5">У гэты момант моцна аддаўся пад гатычнымі скляпеннямі гук смачнага пляўка.</div>
<div class="s5">Плюнуў малады чалавек год дваццаці пяці, які стаяў сярод варты. Худы, але цыбаты і моцны, у цяжкіх латах ад шыі да ног (шлем ён пачціва трымаў у руцэ, і доўгія попельныя валасы ягоныя ляжалі на сталёвых наплечніках), ён цяпер выціраў тыльным бокам вузкай і моцнай далоні вялікі і цвёрды рот, рот утрапёнага.</div>
<div class="s5">Шэрыя, прыгожай формы вочы глядзелі з абурэннем, саркастычнай усмешкай і амаль з фанатычным гневам. Просты нос нібы акасцянеў.</div>
<div class="s5">—&nbsp;Тфу!</div>
<div class="s5">—&nbsp;Гэй, ты гэта што, у храме?… — спытаў Карніла.</div>
<div class="s5">—&nbsp;Кар-чма гэта, а не храм, — кінуў чалавек. — Таргі! Хто са мною? Мы ім…</div>
<div class="s5">Некалькі чалавек рушылі за ім.</div>
<div class="s5">—&nbsp;Будуць ваяваць? — занепакоена спытаў мурза.</div>
<div class="s5">—&nbsp;Адступнікі, — сказаў Лотр. — Сказана — «не забі». Тысячнік, загадай, калі скончым, замкнуць браму і не выпускаць з горада мяшчан.</div>
<div class="s5">Так завяршыўся самы ганебны торг з басурманамі, які калі-небудзь ведала Зямля Белай Русі. З тым, хто плюнуў, з правадыром асуджанага заслону, паспела выйсці, дзеля ўратавання сумлення і гонару, не больш як за трыста — чатырыста чалавек, пераважна без коней. Выйшлі на верную смерць.</div>
<div class="s5">У гонар гародзенцаў варта сказаць і тое, што пасля таго, як тысячнік зачыніў брамы, нешта чалавек каля пяцідзесяці ўмудрылася спусціцца з муроў і ўсё ж уцячы за раццю.</div>
</div>
<div class="chapter">
<h1 class="s1">РАЗДЗЕЛ ХХХ САРАНЧА</h1>
<div class="s5">…але ў людзях рыцарскіх, каторых там мноства пагінула, вялікую шкоду карона падняла.</div>
<div class="s5"><i class="s4">«Кроніка Белай Русі»</i></div>
<p style="margin:0pt;">&nbsp;</p>
<div class="s5">СЛОВА АД ЛЕТАПІСЦА</div>
<div class="s5"><i class="s4">«І ўторгнуліся, і ўварваліся татараве крымскія ў нашы краі, і здарылася так, што не было ім, папушчэннем Божым, заслоны, і рассыпаліся яны там і там. О войска вялікае, шмат тысячаў ездных! О гора вялікае! Не спадзяваліся на тое, заўжды з пакораю Бога вялікага аб міры і спакою просячы, пры міры жывучы.</i></div>
<div class="s5"><i class="s4">І зямля гарэла, і хаты, і людзей у палон вялі, і клейны на лоб ставілі, як быдлу.</i></div>
<div class="s5"><i class="s4">І рассыпаліся татараве па зямлі нашай, як саранча, аб якой у адкравенні святога Яна Багаслова, Апакаліпсісе тож, прарочана. Усё, бы ў яго, спраўдзілася. Па абліччу нават: «Па выгляду свайму саранча была падобная коням, падрыхтаваным на вайну; і на галовах яе як бы вянцы, падобныя на залатыя, твары ж яе — як твары чалавечыя. На ёй былі броні, як бы броні зялезныя, а шум ад крылаў яе — як грукат ад калясніц, калі мноства коней бяжыць на вайну». І спраўдзілася тое, што: «У тыя дні людзі будуць шукаць смерці, але не знойдуць яе; пажадаюць памерці, але смерць уцячэ ад іх».</i></div>
<div class="s5"><i class="s4">Але яшчэ страшней было за Апакаліпсіс. Бо ішлі яны, ляцелі яны, а разам з імі ляцеў звер з бязодні, рачоны слонь. Лаціньцы кажуць — лефант, а нашое — слонь. Тая слонь таўстамясая, упоперак сябе таўсцейшая, у вышыню сябе даўжэйшая, ногі — нібы дрэвы і тоўстыя, як кадзь, бязпоўстая, страхавыглядная, вялікагаловая, гарбаспінная, з азадкам віслым, бы ў мядзведзя (без поўсці толькі), і хадою, як мядзведзь, і замест носа як нібы хвост і два зубы, як у дзіка, гэтак і сяк і ўгору, і вушы, нібы колдры, а ў носе — хвасце — чэп пабіваючая.</i></div>
<div class="s5"><i class="s4">Дужа зверападобная і жаху падобная слонь!</i></div>
<div class="s5"><i class="s4">Змялі яны са слонню людзей, і ляцелі, і палілі. І ўцякалі ад іх бедныя і багатыя, і царкоўныя людзі кідалі ўсё і ўцякалі.</i></div>
<div class="s5"><i class="s4">З усіх расафорных — здзіўленне! — адзін дыякан Нясвізкай драўлянай Сафіі, што зачыняе пяцідзённы Нясвізкі славуты кірмаш, царквы драўлянай не па беднасці, а па смірэнню свайму, выявіўся чалавекам. Катавалі. Пэцкалі мёдам і садзілі на сонца, дзе мухі і восы. Душылі між дошкамі. Палілі. Трэскі забівалі пад кіпці. Але ён, пакуту смяротную прыняўшы ад паганых, ні тайніка скарбнага, ані ўвахода ў хады падземныя і пячоры, дзе хаваліся людзі, не паказаў. І тады прывязалі яго да дзікіх коней і пусцілі ў поле.</i></div>
<div class="s5"><i class="s4">А людзей у пячорах сядзела, можа, тысяча. А імя дыякана было Аўтроп».</i></div>
<p style="margin:0pt;">&nbsp;</p>
<div class="s5"><i class="s4">Палалі вёскі, палалі гарады. Бурыліся ў агні драўляныя вежы крэпасцяў. З гіканнем, пад гул бубнаў імчалі коннікі. Луналі бунчукі. Жудасным, страшэнным воблакам стаяў пыл. Рыдалі вярблюды і аслы.</i></div>
<div class="s5"><i class="s4">Гналі на арканах напаўголых людзей, жанчын з сінякамі на грудзях. Забаранялі здымаць з палонных толькі крыжы. Таму што адзін, калі здзёрлі з яго, сцягнуў крымчака з сядла і ўдарыў кайданамі па галаве, і тады Марлора — хан — успомніў завет і забараніў. А таму, хто ўдарыў, увагналі ў жывот стралу і кінулі.</i></div>
<div class="s5"><i class="s4">І ўсіх мецілі. Падносілі клейну да лоба, стукалі па ёй, і заставаўся на лбе крывавы татарскі знак.</i></div>
<div class="s5"><i class="s4">Лупілі, луп цягнулі. Лямантуючы, імчалі орды. А паперадзе іх, матляючы ланцугом, бег баявы слон.</i></div>
<div class="s5"><i class="s4">Пажары… Пажары… Пажары… Цягнуліся гарбы і фуры з данінай, цягнуліся рабы.</i></div>
<div class="s5"><i class="s4">А ў горадзе гарадоў цягнуліся набажэнствы, цягнуліся малебны. У Дамініканскім касцёле… У касцёле францысканаў… у простай, белай знутры, Каложы.</i></div>
<div class="s5"><i class="s4">І адны ў дамініканаў казалі:</i></div>
<div class="s5"><i class="s4">—&nbsp;А я кажу вам: любіце ворагаў вашых, благаслаўляйце тых, хто праклінае вас, чыніце дабро тым, хто ненавідзіць вас, і маліцеся за тых, хто крыўдзіць вас і гоніць вас.</i></div>
<div class="s5"><i class="s4">А другія казалі ў Каложы:</i></div>
<div class="s5"><i class="s4">—&nbsp;Бо Ён загадвае сонцу свайму ўзыходзіць над злымі і добрымі… Нявартыя тыя, хто дзеяннямі сваімі падмяняе волю яго.</i></div>
<div class="s5"><i class="s4">І ляцелі ў крывавым дыме коннікі з апакаліпсіса.</i></div>
<div class="s5"><i class="s4">Толькі праз некалькі дзён атрымалі яны першы і апошні адпор. Вымчалі з хмызоў на бязмежную вапняковую пустку, укрытую рэдка плямамі, шорхлай травою, узнялі капытамі хмару ядучага белага пылу і спынілі коней, уражаныя.</i></div>
<div class="s5"><i class="s4">Далёка-далёка, белыя на белым, з'явіліся расцягнутыя ў рэдкі ланцуг кропкі.</i></div>
<div class="s5"><i class="s4">…Невялікае войска стаяла на дарозе арды. Людзі таго, што тады плюнуў у храме. Іх было вельмі мала, але твары, у прадчуванні канца, былі суровыя.</i></div>
<div class="s5"><i class="s4">Усе пешыя, у латах і кальчугах, са звычайнымі і двухручнымі мячамі ў руках, з авальнымі шчытамі, у якіх былі ўпісаны шасціканечныя крыжы, у белых плашчах, яны стаялі на бялёсай вапняковай зямлі, пад гарачым апошнім сонцам. Белыя на белым.</i></div>
<div class="s5"><i class="s4">Увесь акаём перад імі варушыўся. І тады нехта заспяваў старажытную «Багародзіцу». Страсным і грубым голасам:</i></div>
<blockquote>Пад тваю літасць…<br />Пад тваю літасць прыпадаем, Багародзіца Дзево,<br />Маленняў нашых не адрынь у журбе,<br />А ад бед ізбаві нас,<br />Адзіна і чыстая і благаславёная.<br /></blockquote>
<div class="s5"><i class="s4">Журботныя, празрыстыя галасы падхапілі яе, панеслі:</i></div>
<blockquote>На цвярдыню тваю мы ўпаваем, Багародзіца Дзево.<br /></blockquote>
<div class="s5"><i class="s4">Плыў над імі, над пусташшу страсны харал. Нібы на мячах, узнятых угору. Цягнуўся пусткаю доўгі ланцуг.</i></div>
<div class="s5"><i class="s4">Наперадзе, моцна адарваўшыся, ішлі военачальнікі ў белых плашчах.</i></div>
<blockquote>Яка імя тваё!<br />Яка слава твая!<br /></blockquote>
<div class="s5"><i class="s4">У апошняй мужнай і безнадзейнай тузе ўзляталі галасы. А вочы бачылі, як вырваўся наперад слон, страшная, нібы пекла, жывая гара, як паляцела конніца.</i></div>
<blockquote>О ўсяпетая…<br />О ўсяпетая Маці,<br />Рождшая ўсіх святых свяцейшае Слова.<br />Сённяшняе наша прыемшы прынашэніе,<br />Ад усяакія збаві напасці ўсіх<br />І будучыя ізмі мукі табе вапіюшчых.<br />Алілуя.<br />Алілуя!<br />Алілуя!!!<br /></blockquote>
<div class="s5"><i class="s4">Слон уварваўся ў рады. Са свістам разрэзаў паветра ланцуг.</i></div>
<div class="s5"><i class="s4">…</i></div>
<div class="s5"><i class="s4">Праз гадзіну ўсё было скончана.</i></div>
<div class="s5"><i class="s4">Апошнія гукі харала змоўклі. У атачэнні бурых, жоўтых і шэрых целаў ляжалі на бялёсай зямлі, на рэдкім верасе белыя целы.</i></div>
<div class="s5"><i class="s4">Толькі ў адным месцы купчыўся натоўп конных і пешых крымчакоў. У іхнім паўколе трубіў, як струны, напінаючы вяроўкі, ашалелы слон.</i></div>
<div class="s5"><i class="s4">А перад ім, таксама распяты вяроўкамі, ляжаў кіраўнік асуджанага заслону. Дзве крывавыя палосы расплываліся па белай тканіне плашча. Адна нага была ненатуральна, як не бывае, падгорнута. Попельныя валасы ў белым пыле і крыві.</i></div>
<div class="s5"><i class="s4">Сціснуты ўтрапёны рот. У шэрых вачах асуджанасць, адсутнасць і спакой. Ён зусім не хацеў глядзець. І ўсё ж бачыў, як высіцца над ім, як пераступае на месцы, грузна танцуе слон, як касяць ягоныя налітыя крывёй вочкі. Ён не баяўся яго цяпер.</i></div>
<div class="s5"><i class="s4">Ён не хацеў бачыць і іншага. І ўсё ж бачыў схілены над ім, рэдкавусы твар Марлоры. Хан выскаляў зубы:</i></div>
<div class="s5"><i class="s4">—&nbsp;Рыхтуецца нехта яшчэ на бойку? Не? Адны?</i></div>
<div class="s5"><i class="s4">—&nbsp;Не ведаю, — абыякава сказаў ён.</i></div>
<div class="s5"><i class="s4">Яму куды цікавей і да апошняга значней было тое, што высока над ім, над ханам, над сланом круціліся ў сінім небе і чакалі крумкачы. Калі гэтыя, урэшце, адчэпяцца і пойдуць — крумкачы рызыкнуць спусціцца. Яны думаюць, што напалохаюць яго тым, што рыхтуюць. А гэта ж лепей, чым жывому, без змогі рухацца, адчуць вачыма павеў крылаў.</i></div>
<div class="s5"><i class="s4">Дый хіба не ўсё адно?</i></div>
<div class="s5"><i class="s4">—&nbsp;Адкасніцеся, — сказаў ён і дадаў: — Два ў нас скарбы было: зямля ды жыццё. А мы іх аддалі. Даўно. Чужым… Жабракі… Усё адно.</i></div>
<div class="s5"><i class="s4">—&nbsp;Чаго ты дабіваўся?</i></div>
<div class="s5"><i class="s4">—&nbsp;Я хачу памерці.</i></div>
<div class="s5"><i class="s4">Марлора даў знак. Змаршчакаватая, вялізная слановая нага павісла над вачыма.</i></div>
<div class="s5"><i class="s4">—&nbsp;А цяпер што скажаш?</i></div>
<div class="s5"><i class="s4">—&nbsp;Я хачу памерці, — паўтарыў ён.</i></div>
<div class="s5"><i class="s4">—&nbsp;Бог у вас, кажуць, з'явіўся? Ён дзе? Што робіць?</i></div>
<div class="s5"><i class="s4">—&nbsp;Ягоная справа. Ён жывы. А я хачу памерці.</i></div>
<div class="s5"><i class="s4">Марлора ўзмахнуў рукою. Слон апусціу нагу.</i></div>
</div>
<div class="chapter">
<h1 class="s1">РАЗДЗЕЛ ХХХІ ВІНО ЯРАСЦІ БОЖАЙ</h1>
<div class="s5">Той будзе піць віно ярасці Божай, віно цэльнае, прыгатаванае ў чашы гневу…</div>
<div class="s5"><i class="s4">Апакаліпсіс, гл. 14, ст. 10</i></div>
<div class="s5">Ад твайго дзяржаўнага бегу па паднябессю ў жаху трапечуць сузор'і! Ты павядзеш гнеўна брывом — і ў небе загрукочуць маланкі, валадар!</div>
<div class="s5"><i class="s4">Гімн Азірысу</i></div>
<div class="s5">Ты чаго яшчэ хочаш? Ад Бога выспятка?!</div>
<div class="s5"><i class="s4">Прымаўка</i></div>
<p style="margin:0pt;">&nbsp;</p>
<div class="s5">Нешта дні праз тры пасля бітвы на вапняковай пусташы апосталы пад началам Хрыста падыходзілі да невялічкага манастыра сярод дубовых гаёў і палёў канюшыны. Рачулка абкружала падножжа ўзгорка, на якім ён стаяў. Перагароджаная ў некалькіх месцах грэблямі, яна ўтварала тры-чатыры стаўкі, што адбівалі бляклае падвячэрняе неба.</div>
<div class="s5">Трынаццаць мужчын і жанчына ішлі над вадою, успуджвалі з дзікіх макаў конікаў і думалі толькі аб тым, каб дзе-небудзь знайсці прытулак.</div>
<div class="s5">Да іх даходзілі чуткі аб з'яўленні на поўдні татар. І хаця яны не верылі, што ніхто іх не сустрэне, што той жа самы Лотр не ўзніме супраць іх людзей, — даводзілася берагчыся. Цяпер нельга было начаваць у безабаронных хатах або ў чыстым полі. Трэба было забірацца глыбей у лес. Але тут і лясы былі дагледжаныя, чыстыя ад лаўжоў і ветрабою.</div>
<div class="s5">Да таго ж яны не маглі доўга сядзець у бязлюдным месцы. Людзі — гэта быў хлеб, які ім, хай сабе і нячаста і не памногу, удавалася купляць.</div>
<div class="s5">Таму сёння, убачыўшы белую цацку кляштара, Юрась узрадаваўся. Можна заначаваць пад мурамі. Калі ўначы здарыцца татарын — няўжо не пусцяць нават у жаночы? Быць таго не можа. Манастыры ж таму і будуюць, для прытулку.</div>
<div class="s5">А раніцай можна будзе купіць хлеба, а можа, і рыбы (бач, якія ставы, неадменна ў іх будуць і лін, і цёмна-залаты, з блюда, манастырскі карась і вугор). І Юрась аддаў загад раскінуцца табарам пад пяццю-шасцю вялізнымі дубамі, амаль каля муроў. Калі пад дубы нацягалі сена, калі гаршчок з капустай пачаў балбатаць на агні, Юрась заўважыў, што Магдаліне нібы неяк непамысна.</div>
<div class="s5">—&nbsp;Ты што, нядужыш?</div>
<div class="s5">—&nbsp;Трохі ёсць.</div>
<div class="s5">—&nbsp;Тады кладзіся на сена ды накрыйся. Я табе капусты сам прынясу.</div>
<div class="s5">—&nbsp;Дзякуй табе, пане мой.</div>
<div class="s5">Яна лягла пад плашч. Ёй сапраўды было непамысна, але не ад нядужнасці. Прыплюшчыўшы вочы, яна слухала размовы і… баялася. Вось вярнуўся з ахапкай лаўжоў целяпень Піліп з Віфсаіды.</div>
<div class="s5">—&nbsp;Што за кляштар? — спытаў абыякава Хрыстос.</div>
<div class="s5">—&nbsp;Гэна… Машкаўскі нейкі… У імя Марты і той… Марылі.</div>
<div class="s5">Магдаліна здрыганулася пад плашчом. Яна ведала гэта. Толькі мур аддзяляе яго ад той.</div>
<div class="s5">—&nbsp;Цікавы кляштар, — сказаў Хрыстос. — Бач, Магдаліна, што на мурах.</div>
<div class="s5">На нізкім, у паўтара чалавечых роста, знешнім муры стаялі драўляныя, у натуральны рост, статуі. Прапорцыі іхнія былі парушаны: тулавы тоўстыя, мясістыя, вочы вырачаныя, галовы вялікія. Статуі былі пафарбаваныя ў ружовы (твары), чорны або рыжы (валасы), сіні, блакітны, чырвоны і ліловы (вопратка) густыя колеры. У большасці былі разяўленыя раты, і каля іх нешта вілося. Накшталт дымка. Так было ў святой Цэцыліі, святых Катарыны і Ганны. Сярод іх стаяў святы Мікола з люлькай, і ў таго дымок віўся над цыбуком. У драўлянага Хрыста дым круціўся над прыціснутай да сэрца і трохі адстаўленай далонню.</div>
<div class="s5">Раты, цыбукі і далоні былі ляткамі, статуі — вуллямі, дымок — пчоламі.</div>
<div class="s5">Святыя глядзелі на Магдаліну няўхвальна. Яна не ведала, трызніць яна ці не. Стаялі вакол ідалы, калыхаўся дуб (а мо то было дрэва Дабрыні і Зла?), звешваўся і варушыўся ў паветры вялізны льсняны змей, падобны на тоўстую даўжэзную каўбасу.</div>
<div class="s5">У жаху расплюшчыла вочы і ўбачыла, што гэта не змей, што гэта Сіла Гарнец, Якуб Зеведзееў, плямкае платаядным ротам і блішчыць самовымі вочкамі, паказваючы Хрысту здаравеннага лілаватага вугра.</div>
<div class="s5">У кошыку ў яго было яшчэ некалькі драбнейшых: цішком налавіў у стаўку.</div>
<div class="s5">—&nbsp;З-змей! Гэта каб тая конаўка дурная, Пятро… куды яму? А тут яго спячы на вуголлях — м-мух! А вэнджаны ж які! Няма, братка, дзе завэндзіць. Жытка наша, жытка, уюны ёй у пуза.</div>
<div class="s5">«Ну і што? Існуе недзе Лотр. Дагэтуль не спаймаў. Можна зашыцца так глыбока, што й не спаймае. Цэлыя вёскі жывуць у пушчах і ніколі не бачаць чалавека ўлады. Можна ўцячы на Палессе, у страшныя Сафіёўскія лясы пад Воршай, да вольнай памежнай варты, да панцырных баяр. Яны прымуць. Яны любяць смелых, хаваюць іх, запісваюць да сябе».</div>
<div class="s5">Чаго яна павінна, уважаючы на іх правялебнасць Лотра, маўчаць? Трэба сказаць яму, што Анея тут, выкрасці яе або ўзяць сілай, дарогаю вырваць з кіпцюроў ханжэй і прагнага бацькі Ратму і ўцякаць да панцырных баяр. Хата ў лесе за частаколам, зброя, наводдаль вышка з дровамі і смалою. Можна жыць так дваццаць — трыццаць год, падрастуць дзеці і пойдуць вартаваць замест бацькі. Будуць волаты… А можна і праз тры гады ляснуць — як пашанцуе. Убачыць здалёк агні, запаліць свой, убачыць, як за дзве вярсты ад цябе ўстане яшчэ адзін чорны дымавы султан. І тады спусціцца і за ваўчынымі ямамі і заваламі з лукамі і самастрэламі чакаць ворага, біцца з ім, трымаць да падыходу другіх чарнарукіх, прапахлых смалою і порахам «баяр».</div>
<div class="s5">Затое звычайная раніца, Божа мой! Роўны шум пушчы, сонца падае ў акенца, у залатой пляме святла на свежавымытай падлозе гуляе з клубком кацяня. Ратма, хай сабе і не дужа каханы, але звыклы, свой, вечна свой, есць за сталом гарачыя, падрумяненыя ў печы калдуны.</div>
<div class="s5">Або ноч. Ціха. Зоры. І той самы вечны лясны шум. Трохі нядужыцца, і ад гэтага яшчэ лепей. Толькі страшэнна хочацца піць. І вось Ратма ўстае, шорстка чэрпае ваду. І яна адчувае ў вуснах паліваны край конаўкі. І Ратма кажа голасам Хрыста «папі», і чамусьці адразу цёплая, гарачая хваля коціцца па ўсім целе. Такая, што яна ад здзіўлення ледзь не губляе прытомнасць. А можа, гэта не ад здзіўлення?</div>
<div class="s5">—&nbsp;Ты прасіла піць? — сказаў Хрыстос. — Пі. Напілася? То зараз еш. Капуста, халера на яе, такая ядраная.</div>
<div class="s5">Яна маўчала, каб даўжэй затрымаць у сабе тое, што абудзіла яе.</div>
<div class="s5">—&nbsp;Гэ, ды ты зусім паганая. Кепская, як беларускае жыццё. Ну, давай нагадую.</div>
<div class="s5">Ён шарпаў лыжкай у місе. Пасля яна адчула зубамі мяккае і пахучае грушавае дрэва, смак гарачай, жывушча-вадкай, наперчанай капусты. Яна спаймала сябе на думцы, што з тых часоў, калі жывыя яшчэ былі бацькі, калі сама была малая — не было так спакойна, добра і даверліва.</div>
<div class="s5">—&nbsp;Ну вось, — сказаў ён. — Спі. Засмажым рыбу — тады ўжо…</div>
<div class="s5">І яна сапраўды як правалілася ў дрымоту. Здалёк даносіліся глухія гукі размовы. Часам прытомнасць вярталася, і тады адна-дзве думкі праплывалі ў галаве, і яна адчувала, што лёгкая нібы нядужасць, боязь і дрыгота пакідаюць яе. Ад сну на паветры, ад гукаў вечара, ад прысутнасці гэтага чалавека побач.</div>
<div class="s5">Юрась глядзеў на ставы, на сініх стракоз, што лёталі над вадою, на твар той, што спала. Дзіўна, нешта клікала яго, нешта нібы не давала сядзець на месцы, але вечар супакойваў і прымушаў сядзець. З манастырскай брамы выйшлі некалькі дзесяткаў маладых манахінь у белым, чарнабровыя, зіркатыя. У адной на плячы была лютня.</div>
<div class="s5">Сваім надзіва чуйным слыхам ён чуў гучныя, над вадой, урыўкі размовы:</div>
<div class="s5">—&nbsp;Чаго гэта яна і сёння ўдабрухалася ды нас выпусціла? І ўжо трэці дзень.</div>
<div class="s5">—&nbsp;І ў ігуменняў…</div>
<div class="s5">—&nbsp;Сэрца… Ведаем мы, што за сэрца…</div>
<div class="s5">—&nbsp;Пэўна, зноў гэты, мардаты, у яе будзе…</div>
<div class="s5">—&nbsp;Дзеўкі, чорт з ім… Дзеўкі, хай сабе… Добра ісці… Вечар. Рыба брохае.</div>
<div class="s5">На паверхні ставоў сапраўды расплываліся кругі. Жанчыны ішлі, і іхнія белыя постаці сумна і чыста адбіваліся ў вадзе. Здаецца, і сам бы застаўся тут, каб вакол былі такія.</div>
<div class="s5">Адна дзяўчына раптам падала голас:</div>
<div class="s5">—&nbsp;Бач, хлопцы якія. Сядзяць, не ведаюць, а чаго б гэта зрабіць. Гэта я іх знайшла.</div>
<div class="s5">—&nbsp;А раз знайшла, то цягнула б сюды.</div>
<div class="s5">—&nbsp;Ды, бач, яны нягеглыя нейкія. На хаду спяць.</div>
<div class="s5">Юрась узняў руку. У адказ над вадою даляцеў ціхі смех.</div>
<div class="s5">—&nbsp;Ой… сёстры… Будзе ад ігуменні…</div>
<div class="s5">—&nbsp;А няхай яна на мурашнік сядзе, як я яе баюся.</div>
<div class="s5">—&nbsp;Не, гэта хлопцы адмысловыя.</div>
<div class="s5">—&nbsp;Кашы наеліся… Асавелі…</div>
<div class="s5">Апосталы пераглянуліся. Пасля Тумаш, Сымон-Кананіт і Піліп махнулі рукою і пачыкільгалі ў бок дзевак. Крэкнуў Якуб і таксама ўзняўся.</div>
<div class="s5">Даганяючы, кінуліся іншыя. Раввуні затрымаўся быў.</div>
<div class="s5">—&nbsp;Ідзі, Іосія, — сказаў Братчык. — Ты ж ведаеш.</div>
<div class="s5">Іуда пабег. Хрыстос застаўся адзін. Сядзеў над панвамі*, варочаў кавалкі.</div>
<div class="s5"><i class="s4">* Панва — гліняная патэльня.</i></div>
<div class="s5">—&nbsp;Вось як уламлю зараз адзін усіх гэтых вугроў, — ціха, сам сабе, сказаў ён. — Будзеце вы тады ведаць дзевак, піндзюры вы гэткія.</div>
<div class="s5">Магдаліна пачула. Шкадаванне штурханулася ў сэрца. Скутая сном, яна думала, што трэба зрабіць.</div>
<div class="s5">«Ага. Трэба адразу ж адкрыцца, сказаць яму, дзе дачка мечніка. Дурань, яна ж тут, тут. Можа, у гэтай вежы. Можа, у іншай. У маўчанні. Пад даглядам адной гэтай ігуменні, якая чамусьці сапраўды выслала ўсіх сваіх манахінь з будынка. Чаму?»</div>
<div class="s5">Гэта трывожыла яе. Такога, ды яшчэ без дагляду, сапраўды не павінна быць. Ды яшчэ трэці дзень узапар.</div>
<div class="s5">«Ат, усё адно. Можа, сапраўды круціць з кімсьці? — Думка правальвалася. — Што трэба сказаць яму? Зараз жа».</div>
<div class="s5">Хрысту здалося, што ў яе лёгкая гарачка. Ён паклаў ёй на лоб далонь, але рукі былі гарачыя ад агню, бо ён варочаў рыбу, — не разбярэш, ёсць гарачка ці не. І тады ён схіліўся і прыклаў да лоба вусны. Не, усё добра. Проста агонь і свежае паветра.</div>
<div class="s5">Яна адчула дотык ягоных вуснаў на сваім лобе. І гэты просты жэст раптам бясспрэчна сказаў ёй, што яна ніколі не адкрые яму, што чакае яго за гэтым мурам. Будзе ненавідзець сябе, пагарджаць сабою, але ніколі не скажа. І не з-за катоўняў Лотра.</div>
<div class="s5">«Не трэба мне ні паселішчаў панцырных баяр, ні Ратмы, ні нікога іншага. Нічога мне не трэба».</div>
<div class="s5">Адзін гэты дотык прымусіў яе зразумець тое, у чым яна цэлы месяц — а можа, і больш — баялася сабе прызнацца.</div>
<div class="s5">Ад далёкага гаю, куды пайшлі апосталы з манашкамі, даляцеў сільны і страсны жаночы голас, поўны чакання і тугі. Зазвінела лютня.</div>
<blockquote>За мурамі, за чорнымі вежамі -<br />Воля, вецер, сонца ў гаях.<br />Кожны вольны стралок з Белавежы -<br />Пакута і радасць мая.<br /></blockquote>
<div class="s5">І яна раптам уся затрэслася ад неадольнай, вострай, апошняй цягі да гэтага чалавека, што сядзеў побач і не думаў пра яе. Ды не, яна не магла сама, сваімі рукамі… аддаць. Уся паступова выцягваючыся, яна нібы памірала ад усяго, што звалілася на яе. Нібы працятая знішчальнай стралой.</div>
<blockquote>Ломіць дрэвы ён турам буйным,<br />Сталь чужую рукамі гне.<br />Ах, чаму ён манахаў рабуе<br />І не схопіць манашку, мяне?<br /></blockquote>
<div class="s5">Узяць бы яго ў рукі, у абдымкі, і не выпусціць, пакуль не прыйдзе канец свету, пакуль не рассыплюцца зямля і неба і не застануцца яны адны ў абшары, дзе няма ні цемры, ні святла.</div>
<div class="s5">Цяпер спявалі і мужчынскія галасы. Яны змянілі бег песні, і яна гучала нават пагрозліва, нібы ў тупаце капытоў нечуваная навала ляцела на беднае чалавечае сэрца, якое і без таго рабіла апошнія ўдары.</div>
<blockquote>Паклічу — і ён прыскача з мячом,<br />Ён кіне хаты ў бары,<br />За яго магутным белым канём<br />Сотня коннікаў спусціцца з грыў.<br />Як архангел, ён прыйдзе да гэтых муроў,<br />Затрубіць — падуць муры.<br />І няхай тады маё сэрца згарыць,<br />Няхай маё сэрца згарыць.<br /></blockquote>
<div class="s5">«Любы, — моўчкі маліла яна. — Нахіліся, абдымі, мне ўжо нельга. Нават грубасць, абы не абыякавасць. Я ўжо больш не магу жыць без гэтага майго кахання, без гэтай журбы».</div>
<div class="s5">Яшчэ імгненне, і яна сказала б гэта ўголас. І хто ведае, чым бы гэта скончылася. Таму што яна кахала, а ён ужо некалькі тыдняў назад паверыў, што нікога не знойдзе і што мечнікава дачка сапраўды ці не здрадзіла яму.</div>
<div class="s5">Але ў гэты час мяккі вячэрні прыцемак прарэзаў шматгалосы дзявочы віск і крыкі.</div>
<div class="s5">—&nbsp;Што ў іх там? — устаў Хрыстос. — Вось, чэрці, валандаюцца паўсюль, швэндаюцца, як сабакі.</div>
<div class="s5">Крыкі і віск змоўклі.</div>
<div class="s5">—&nbsp;Неадменна гэта яны раней часу ад тэорыі да практыкі перайшлі, — сказаў Хрыстос. — Ах, беларускі народ, беларускі народ! Слабаваты ў тэорыі, дурны. І не вучыцца.</div>
<div class="s5">Галас між тым узняўся зноў. Шалёны, быццам жанчын там, у гаі, атачылі полчышчы мышэй.</div>
<div class="s5">Крык набліжаўся. Хрыстос глядзеў у той бок, якраз на захад, і раптам зразумеў, што гэта не проста паласа заранкі гарыць на даляглядзе. Так, гэта была заранка. І, аднак, не толькі заранка. Барва яе сям-там варушылася, была больш дымная, чым трэба. Амаль як захад у жорсткі мароз.</div>
<div class="s5">Раптам ён зразумеў. І ўжо не мог уцяміць, чаму не бачыў, калі не разумеў. На захадзе, у водсветах заранкі, недзе далёка шугала полымя. Нешта гарэла зырка і безнадзейна.</div>
<div class="s5">Пасля ён убачыў іх. Да муроў здалёк бегла некалькі дзесяткаў мужчын і жанчын у белым. Уцякалі шалёна, запінаючыся, падаючы і зноў ускакваючы на ногі. Уцякалі ва ўсе лапаткі, наўскач, унамёт, як можна ўцякаць толькі ад чагосьці смяротна небяспечнага і пачварнага.</div>
<div class="s5">Пасля даволі далёка за імі з'явілася нейкая цьмяная маса. Некаторы час ён не мог зразумець, што. А пасля ўбачыў бляск сталі, хвастатыя бунчукі, грывастыя цені коней — і зразумеў.</div>
<div class="s5">Тыя, хто бег, маглі ўцячы. Трэба толькі, каб была адчынена брама.</div>
<div class="s5">Ён схапіў Магдаліну, паставіў яе ногі сабе на плечы, а пасля выцягнуў рукі ўгору, як мог:</div>
<div class="s5">—&nbsp;Скачы, за вонкавы мур! Скачы!!!</div>
<div class="s5">—&nbsp;Я не…</div>
<div class="s5">—&nbsp;Рукі мне развязваеш! Скачы!</div>
<div class="s5">Магдаліна пераскочыла.</div>
<div class="s5">—&nbsp;Бяжы да ўнутранай брамы! Грукай! Кліч!</div>
<div class="s5">Сам ён кінуўся да брамы ў гэтым вонкавым, нізкім муры. Схапіў за вяроўку звона, якім выклікалі сястру-брамніцу. Ударыў раз, другі, трэці… З усёй сілы, блізка ўжо, з усіх ног ляцелі ўцекачы. А за імі, проста з зарыва, імчала арда, сотні дзве татар.</div>
<div class="s5">—&nbsp;Ігі-гі! Ігі-гі! Адзя-адзя! Ігі-гі-і-і! — віск іхні холадам аддаваўся ў спіне.</div>
<div class="s5">…Ігумення ў сваёй келлі пачула гэта і ўзняла галаву з ложка.</div>
<div class="s5">—&nbsp;Ну вось, здаецца, усё кончана.</div>
<div class="s5">Чалавек, што ляжаў побач з ёй, той самы волат Пархвер, што калісьці вёў Хрыста і апосталаў на катаванне, ляніва расплюшчыў вялікія сінія вочы:</div>
<div class="s5">—&nbsp;Ну і добра. Нездарма я табе загад прывёз ды тры дні выканання чакаў.</div>
<div class="s5">—&nbsp;А мне грэх, — сказала тая адзяваючыся.</div>
<div class="s5">—&nbsp;Тры дні — і ўжо грэх, — усміхнуўся той.</div>
<div class="s5">—&nbsp;Я ж не аб тым, — ігумення пагладзіла яго мокрыя залатыя валасы. — Я ж іх сама тры дні адпускала. У нейкі з іх, маўляў, і схопяць.</div>
<div class="s5">—&nbsp;Ты не спяшаешся?</div>
<div class="s5">—&nbsp;А чаго? Я дык і ўвогуле з гэтай справай не спяшалася. Адзін дзень не прыйшлі па іх — ах, як добра! Другі — ну, проста цудоўна! Трэці… І каб яшчэ не прыходзілі — дзякуй Богу. Я ж ведаю, хіба ты на мяне паквапіўся б? Так проста, ад нуды тры дні чакаючы. Ды яшчэ ў суседняй келлі замкнёны.</div>
<div class="s5">Магутныя грудзі Пархвера затрэсліся.</div>
<div class="s5">—&nbsp;Ерась! — з паблажлівай ласкавасцю сказаў ён. — Ты баба нішто. Проста мне, відаць, усё жыццё ад адной да другой ісці. Пажартаваў Бог, надзяліў расточкам. Абдымаешся недзе ў гаю, а яна табе добра як пад дыхалам галавою… А што, ёсць, пэўна, краіна волатак?</div>
<div class="s5">—&nbsp;Пэўна, ёсць… Добра, пойдзеш дык пойдзеш. Хадзем, дзеўку тую з вежы выпусцім.</div>
<div class="s5">—&nbsp;Хадзем. А як ты яе вытурыш?</div>
<div class="s5">—&nbsp;А проста. Выведзем за вялікі мур, а пасля я з-за яго калаўротам браму вонкавага падыму. Не думай, спаймаюць.</div>
<div class="s5">—&nbsp;А нас яны не спаймаюць?</div>
<div class="s5">—&nbsp;У той вежы спаймаюць? Глупства! Там адному можна супраць усёй арды пратрымацца. Прыпасаў хопіць, — яна ўсміхнулася. — Вось і пасядзім.</div>
<div class="s5">—&nbsp;Ну-ну, разышлася.</div>
<div class="s5">—&nbsp;Я цябе, галубок, не трымаю. Спатрэбіцца — у той самы дзень ходам выведу — і гані ў Гародню… калі дарогаю нехрысці не перахопяць.</div>
<div class="s5">Яны выйшлі.</div>
<div class="s5">Хрыстос усё яшчэ кідаўся каля мура. У вочка брамы ўбачыў твар Магдаліны.</div>
<div class="s5">—&nbsp;Не адчыняюць!</div>
<div class="s5">—&nbsp;Бяжы, — голас у яго адзічаў. — Бі, грукай, рукі разбі — дастукайся!</div>
<div class="s5">Зноў пачаў шалёна торгаць вяроўку звона.</div>
<div class="s5">Між уцекачамі і коннікамі ўсё яшчэ была адлегласць. Хрыстос не ведаў, што яны былі ўпэўнены ў тым, што браму не адчыняць, і таму не спяшаліся. Дый лезці на ражон не хацелася: Тумаш і яшчэ пара апосталаў часам спыняліся і кідалі ў коннікаў камяні.</div>
<div class="s5">Але дзверы не адчынялі, а ён ужо бачыў не толькі твары сваіх, а і твары крымчакоў, збольшага шырокія і мускулістыя, гарбаносыя, з ашчэранымі пашчамі. Шаломы — місюркі, малахаі, халаты паўзверх кальчуг, чоўнікі страмёнаў.</div>
<div class="s5">Ноздры ягоныя лавілі ўжо нават пах ворага: дзікі, чужы, сумесь палыну, барановага лою, пранасцяў, поту і яшчэ чагосьці.</div>
<div class="s5">—&nbsp;І-гі-гі! І-гі-гі!</div>
<div class="s5">І раптам ён усім нутром зразумеў: не адчыняць. Збаяліся або намер такі, чорт яго ведае, дзеля чаго. Цяпер і самому не ўскочыш. І, значыцца, усе трапілі ў пастку, і ён таксама. Калодка на шыі, ланцугі, аркан, шлях у Кафу. Вось і канец твой, ілжэ-Хрыстос. І няма чаго з надзеяй глядзець на неба, не дапаможа</div>
<div class="s5">Захэканыя, чырвоныя ад напругі твары з дзікім выразам жаху былі ўжо блізка. Нават калі б яны пачалі падсаджваць людзей — перш за ўсё жанчын — на мур, яны паспелі б падсадзіць ад сілы трох-чатырох. І, значыць, схопяць і Тумаша, і Іуду, і ўсіх, і яго. Бедных не выкупяць. Рабства. Бізун.</div>
<div class="s5">Ён агледзеў мур, і раптам нешта мільганула ў яго вачах: «А можа, і ўскочыш?»</div>
<div class="s5">Хрыстос пабег насустрач уцекачам. Убачыў, што ў вачах некаторых шалёнае здзіўленне. Але ён не бег доўга. Сажняў за дзесяць ён павярнуўся і, набіраючы хуткасць, памчаў да мура.</div>
<div class="s5">—&nbsp;Так! — хрыпата крыкнуў Тумаш. — Так! Абы не палон.</div>
<div class="s5">Ён падумаў, што Хрыстос хоча разбіць галаву аб камяні. Але той не думаў пра гэта. Разагнаўшыся, ён, нагамі наперад, скокнуў на мур і, скарыстаўшы інерцыю, зрабіўшы на ім два крокі, ускінуў рукі, захапіў-такі пальцамі за востры верхні край яго, зрываючы пазногці, наддзіраючы жывот, звіваючыся, падцягнуўся і з нечалавечай сілай, сілай адчаю і безвыходнасці, ускінуў-такі адну нагу, а пасля і сам сеў верхам на замшэлыя камяні. Упаў галавою на верх забрала ў раптоўным страшным знясіленні.</div>
<div class="s5">Зверху ўбачыў твар Раввуні, ягоныя працягнутыя рукі, вочы, у якіх былі радасць за яго і адначасова бязмерная роспач.</div>
<div class="s5">У гэты час татарва нагнала і схапіла Яна Зеведзеева і Фаму. Хрыстос не разумеў, чаго так. Ян быў жанчынападобны, гэта так, Але Фама? Толькі пасля ён здагадаўся, што ў гэтым няверным прысмерку не было часу разглядаць. Акрамя таго, крымчакі, па дурасці і недасведчанасці, не здолелі адрозніць белых рас манахінь ад палатняных, брудна-белых апостальскіх хітонаў.</div>
<div class="s5">Апосталаў цягнулі на коней. Пасля пачалі ўзлятаць арканы. Сталі хапаць жанчын. Чуўся віск, крыкі, тупатанне коней, чужая лаянка.</div>
<div class="s5">—&nbsp;Я тае лапну! — Фама апусціў аглушальную аплявуху. — Я тае лапну двараніна!!!</div>
<div class="s5">—&nbsp;Гвалт!</div>
<div class="s5">—&nbsp;Вось гэта бабы! — крычаў крымчак. — Дужа вылыкы бабы. Гэтых хапай.</div>
<div class="s5">—&nbsp;Ігі-гі! Ігі-гі!</div>
<div class="s5">З краканнем, нібы дровы сек, малаціў Піліп. Але вакол усё больш гурбіўся конны смярдзючы натоўп.</div>
<div class="s5">Ніхто з уцекачоў не здолеў бы скочыць на мур, занадта былі знясіленыя. Але Хрыстос і не думаў аб паратунку аднаго сябе. Патрэбна была, можа, адна толькі хвіліна, каб нешта… Ат, чорт!</div>
<div class="s5">Над Іудам са свістам узляцеў аркан. Захапіў за глотку.</div>
<div class="s5">—&nbsp;Хрыстос!!! — у адчаі, з перахопленым дыханнем, толькі і паспеў крыкнуць няшчасны.</div>
<div class="s5">І тады Хрыстос устаў на ногі.</div>
<div class="s5">…Ігумення і Пархвер, якія цягнулі скручаную Анею да брамы ўнутранага мура, спыніліся, пачуўшы гэты крык.</div>
<div class="s5">—&nbsp;Ч-чорт, што такое? — спытаў волат.</div>
<div class="s5">Твар Анеі быў змарнелы і безуважны. Яна глядзела ў зямлю. Яна чула віск і крыкі і разумела ўсё. Ігумення пастаралася яшчэ пазаўчора адкрыць ёй вочы на лёс, што яе чакаў.</div>
<div class="s5">—&nbsp;То адчыняй дзверы, — шэптам сказаў Пархвер.</div>
<div class="s5">Ігумення, аднак, не спяшалася: яна ўчула, што за брамай, у двух кроках ад іх, нехта глуха рыдаў.</div>
<div class="s5">…Магдаліна, да крыві разбіўшы кулакі, распасцерлася на брамнай палавінцы, шырока раскінуўшы рукі, як распятая. Адзін адчай валодаў ёю. Скажы яна аб усім — яны ўдзерліся б сюды некалькі гадзін назад, і тады нічога б не было. А цяпер ён у іхніх руках. Чорт з імі, з астатнімі, але ён у іхніх руках. Яна калацілася галавою ў акутую жалезам палавіну, а пасля кінула і ўжо толькі плакала.</div>
<div class="s5">—&nbsp;Цс-с! — сказала ігумення.</div>
<div class="s5">Яна ціха, як кошка, узбегла сцёртымі каменнымі сходамі на забрала. Мур той быў утрая вышэйшы, чым вонкавы, з зубцамі. Яна прыпала да прасвету між імі і ўбачыла чалавека, які раптам выпрастаўся на вяршыні каменнай агароджы.</div>
<div class="s5">Тады яна паспешліва збегла ўніз, зашаптала Пархверу:</div>
<div class="s5">—&nbsp;Гэты, на муры. І жанчына тут, ля брамы. Зараз ён, пэўна, кінецца сюды. Зведаў.</div>
<div class="s5">—&nbsp;То выпускай…</div>
<div class="s5">Скручаная жанчына безудзельна глядзела ў зямлю. Яна сядзела на траве. Як толькі Пархвер кінуў яе, яна села: не трымалі ногі. Твар быў нібы здраўнелы. Вакол вачэй — сінія цені. Ігумення пакасілася на яе:</div>
<div class="s5">—&nbsp;Яму ў рукі?</div>
<div class="s5">—&nbsp;Чорт з ім. Абодвух і захопяць.</div>
<div class="s5">—&nbsp;А як не? А як выкруціцца ды прыскочыць сюды?</div>
<div class="s5">—&nbsp;Мур!</div>
<div class="s5">—&nbsp;Мур з дзікага каменю. А гэты спрытняга…</div>
<div class="s5">—&nbsp;Пускай, кажу, — Пархвер быў белы ад трывогі.</div>
<div class="s5">—&nbsp;Не, — уладна адсекла тая. — Трэба паглядзець, што і як. Павялі ў вежу. Адчынім вонкавую браму. Калі схопяць — выпусцім. А як па-мойму, дык выпускаць не трэба. Трэба выбірацца адсюль. Ходам. Ён выводзіць у яр. Крымчакі туды не рызыкнуць — нетры. А там заўсёды чакаюць коні.</div>
<div class="s5">—&nbsp;Загаду не выканаеш, — раззлаваўся волат.</div>
<div class="s5">—&nbsp;Лепей не выканаю. Лепей самому Лотру аддам — хай робіць, што трэба. Яму лепей ведаць. Спіхнуць з рук, і хай сам разбіраецца. А як выпусцім, як аддамо, ды яны дзівам нейкім уцякуць, схаваюцца — то што тады? Мне — духоўны суд ды, у лепшым выпадку, каменны мех да смерці. А ўжо табе ўздыхальні не мінуць. Як пакароцяць цябе, — яна змерала вокам, — дзюймаў на пяць-шэсць — чым тады заспяваеш?</div>
<div class="s5">Пархвер пацёр шыю. У гэты момант зноў прагучаў адчайдушны крык:</div>
<div class="s5">—&nbsp;Хрыстос!</div>
<div class="s5">І хаця Анея нічога не чула — гэты крык нібы вярнуў ёй прытомнасць. У вачах мільганула жывая цікаўнасць. І нечакана жанчына нібы ўзвілася:</div>
<div class="s5">—&nbsp;Ю-рась! Хрыстос! Хрысто-ос!</div>
<div class="s5">Пархвер кінуўся да яе, падхапіў на рукі, бегма памчаў да вежы. Ігумення трухала за ім.</div>
<div class="s5">—&nbsp;Хрыс…</div>
<div class="s5">Пархверава далонь заціснула не толькі яе рот, але і ўсё аблічча.</div>
<div class="s5">…Шкаляр на муры, пачуўшы крык, выпрастаўся. На хвіліну вочы зрабіліся дзікія.</div>
<div class="s5">«Пачулася? — падумаў ён. — Яна?… Ды не, ніхто не крычыць. Цішыня… Пачулася… І як гэта я нічога не забыў?»</div>
<div class="s5">Ён урэшце адчуў, што сілы вярнуліся. Унізе ўсё яшчэ мітусіўся натоўп, кіпела звалка, гучалі немыя крыкі.</div>
<div class="s5">Зрынуты Іуда, усё яшчэ з зямлі, усё яшчэ пераціснутым голасам кінуў:</div>
<div class="s5">—&nbsp;Пакідаеш нас?</div>
<div class="s5">Замест адказу Юрась пабег па сцяне. Спыніўся.</div>
<div class="s5">—&nbsp;Кладзі-іся! — несамавіта закрычаў ён. — Хто свае — кладзі-ся! Усе! Ляжы ціха!</div>
<div class="s5">Гэта быў такі крык, што яго пачулі нават сярод шалёнай какафоніі бойкі. Большасць з непаразуменнем.</div>
<div class="s5">—&nbsp;Кладзіся!</div>
<div class="s5">Людзі пачалі падаць тварам на зямлю. І тады Хрыстос моцным ударам нагі скінуў уніз адну фігуру святога, вялікі вулей з доўбленай ліпы.</div>
<div class="s5">Вулей ляснуўся ўніз, раскалоўся, нібы на пару ночваў. Вываліліся круглыя рэшаты вашчыны. І адначасова з разбуджаным натужным гулам узвіўся ўгору дымок.</div>
<div class="s5">Хрыстос бег па муры, разумеючы, што спыняцца нельга: заядуць да смерці. Бег і штуршкамі нагі скідаў вуллі. Святыя павольна хіліліся, пасля дзяўблі носам і, набіраючы хуткасць, падалі, разбіваліся. І ўсё гусцей і гусцей было ў паветры ад «дыму», і ўсё гучней і гучней звінела, гудзела, раззлавана гневалася паветра.</div>
<div class="s5">Ён бег і скідаў, бег і скідаў… Кацярыну… Ганну… Міколу… з люлькай… Самога сябе, драўлянага.</div>
<div class="s5">Нехта закрычаў унізе. Пчолы знайшлі ворагаў. Яны не чапалі тых, што ляжалі нерухома. Яны раямі кідаліся на тых, хто рухаўся і цягнуў і хапаў, чые коні скакалі ў паветры.</div>
<div class="s5">Немы лямант. Нехта адпусціў паланянку, замахаў, нібы млын, рукамі. Завыў Тумаш, трапіла і яму. Гэта карысней, чым ісці на аркане… Яшчэ ўдар нагою. Зрабіў свечку адзін конь, другі, трэці. Яны пачалі шалёна кідацца, гігатаць, збіліся ў поўную жаху чараду.</div>
<div class="s5">Узляталі і ўзляталі чорныя, як хмара, раі. Татары пачалі кідаць палонных, адмахвацца, круціцца. Юрась убачыў, што галовы ў некаторых ужо нагадваюць рухомы жывы шар.</div>
<div class="s5">Вызваленыя кінуліся да ставоў, пачалі змаху скакаць у іх, ныраць.</div>
<div class="s5">Знізу ляцеў ужо не галас, а рык. Адзін, другі, трэці ляснуўся долу з шалёнага каня, што перакінуўся на спіну, каб пазбавіцца ад укусаў.</div>
<div class="s5">Коннікі ўжо вылі.</div>
<div class="s5">Хрыстос, выскаліўшыся, трос уздзетымі рукамі ў паветры:</div>
<div class="s5">—&nbsp;Салодкага захацелася! Ану, мядку! Не любіш, сэрцайка?</div>
<div class="s5">Зразумеўшы, што ўсё скончана, коннікі пачалі адрывацца ад атрада. Хутка ўся зграя шалёна скакала прэч, цягнучы за сабою пчаліны вэлюм. Ён віўся, налятаў туманнымі струменямі, гудзеў, адлятаў і нападаў зноў.</div>
<div class="s5">Коні імчалі ўтрапёна. І то адзін, то другі крымчак падаў з каня.</div>
<div class="s5">—&nbsp;Вось вам інвазія! — крычаў Хрыстос. — Не баб нашых цалуйце! Пацалуйце пад хвост пчале!</div>
<div class="s5">Ён скакаў на муры і ледзь не істэрычна выў, выў, як шалёны. Палёгка і адчуванне небяспекі былі такія, што можна было ўвогуле звар'яцець.</div>
<div class="s5">…Пачуўшы пераможны крык, ігумення таксама закрычала:</div>
<div class="s5">—&nbsp;А гаварыла ж табе! Ну, у вежу! Вось бы і выпусцілі. Цягні! Хутчэй!</div>
<div class="s5">Распятая на браме Магдаліна бачыла гэта праз вочка і, аднак, не магла нават клікаць на дапамогу. Хто б пачуў яе ў гэтым дзікім харале радасці? Не, ужо нічога не зробіш. Канец.</div>
<div class="s5">Ляснуў за ўцекачамі цяжкі бронзавы завал. Загудзелі медныя дзверы. Магдаліна асела на калені, павольна, у глыбокай непрытомнасці ўпала на зямлю.</div>
<div class="s5">Гэта быў канец. На паплаўцы дабівалі татар, лавілі перапалоханых коней, якія дзіка гігаталі і кідаліся туды і сюды. Крычаў на ўсіх шалёна Хрыстос:</div>
<div class="s5">—&nbsp;Лаві іх! Ды хутчэй вы, чэрці, дальбог! Давай, давай! Яны гэтага так не пакінуць.</div>
<div class="s5">Манашкі стаялі ўбаку. Сумныя.</div>
<div class="s5">—&nbsp;А мы як? — спытала тая, што заігрывала з Юрасём.</div>
<div class="s5">—&nbsp;Любачкі, — сказаў шкаляр, — у другі час, самі ведаеце, вы на той свет і мы ўслед. А зараз нельга. Яны сюды праз гадзіну такую сілу нагоняць… І сцягнуць з вас і нас скуры ды нацягнуць на барабан ці кастрою наб'юць… А вам з намі — ніяк нельга. Тут на конях скакаць трэба… Унь у вас вежы непрыступныя… Тая унь.</div>
<div class="s5">—&nbsp;Тая чамусьці замкнёная.</div>
<div class="s5">—&nbsp;А тыя?</div>
<div class="s5">—&nbsp;Тыя адчыненыя.</div>
<div class="s5">—&nbsp;То хіба татарын конны туды ўзлезе? Першыя байніцы — дзесяць сажняў ад зямлі. Прыпасы ёсць?</div>
<div class="s5">—&nbsp;Ёсць.</div>
<div class="s5">—&nbsp;То бяжыце туды, замкніцеся, ніжнія байніцы заторкніце ды сядзіце сабе ціхенька. Пераседзьце бяду. Не бойцеся. Яны штурмаваць не майстры. І доўга яны тут не будуць, — Юрась весела скаліўся. — Яны — на хапок. Налятуць, нарабуюць, спаляць, накладуць ды назад. Больш за тыдзень у адным месцы не бываюць.</div>
<div class="s5">Яму падвялі каня, ён скочыў у сядло. Убачыў, як нясуць непрытомную Магдаліну, як садзяць на каня проста ў абдымкі Тумашу.</div>
<div class="s5">—&nbsp;Ну, таечкі, хутчэй.</div>
<div class="s5">—&nbsp;Дай хаця пацалаваць цябе, Божа, — сказала сумна гарэзлівая. — Цудатворца ты наш. Упершыню я ў цябе паверыла, сокал.</div>
<div class="s5">—&nbsp;Ну ўжо і сокал. Варона. — Ён узняў яе, з сілаю пацалаваў у вусны і паставіў на зямлю. — Бяжыце, дзеўкі! Хлопцы, за мной!</div>
<div class="s5">Узялі ўнамёт. Закурэў пад нагамі пыл. Здрыганулася ад пошчаку дарога.</div>
<div class="s5">Каб нехта зірнуў у гэты час на зямлю з вышыні птушынага палёту, ён бы ўбачыў тры кавалькады, якія разбягаліся ў розныя бакі ад замкнёнага на ўсе завалы і нібыта бязлюднага кляштара.</div>
<div class="s5">Адна (невялікая — два коннікі і два завадныя кані) бегла ў бок Гародні глухімі ляснымі дарогамі. Імчалі мужчына і жанчына. На сядле ў мужчыны нерухома ляжаў бездыханы скрутак.</div>
<div class="s5">Другі атрад таксама нібы ўцякаў, але ў процілеглы бок. Там разважалі так: калі крымчакі пагоняцца, то ніхто не падумае гнацца туды, дзе блукаюць іхнія ж атрады. Імчаў з намерам аддаліцца ад кляштара, а там, звярнуўшы, накіравацца страшэннымі наднёманскімі пушчамі на поўнач. Коні ляцелі, як страла з цецівы. У гэтай кавалькадзе на адным сядле таксама быў нерухомы скрутак.</div>
<div class="s5">І, урэшце, трэцяя кавалькада, далёка абагнаўшы другую, ехала ледзь не па паралельнай з ёю дарозе. Успененыя, загнаныя, коні ішлі ступою. Коннікі былі фантастычна страшныя. І без таго шырокія морды сталі ненатуральна, яшчэ ў два разы шырэйшыя. І без таго вузкія вочы сышлі на нішто. Ехалі ўсляпую, пакладаючыся на коней. Галава атрада зрэдку падымаў павека пальцам і глядзеў на дарогу.</div>
<div class="s5">Хрыстос і не думаў увязвацца ў агульнае бязладдзе. Ён не ведаў аб зговары бацькоў царквы і мурзы Сяліма. А каб і ведаў, быў бы ў непаразуменні наконт таго, што здолее ён з дзесяткам людзей, калі ў бяздзейнасці вялізнае войска.</div>
<div class="s5">Добра, што шкуру паспелі ўратаваць. Прыемна, што ўратавалі жанчын. Яшчэ лепей, каб удалося адшукаць Анею — усё адно, здрадзіла ці не. А наконт астатняга — што ж… Страшэнна, вядома, шкада людзей. Але што можа зрабіць бадзяга з тузінам паплечнікаў? На гэта ёсць войска. Вялізнае, магутнае войска Гародні. Яму будзе цяжка — устане войска Беларуска-Літоўскага княства. Хто яго перамагаў дагэтуль? Крыжакі? Батый калісь? Іншыя? Ого! Вось чакай, збяруцца толькі, устануць — паляціць з татарвы пер'е. Рэпу будуць капаць носам. А ён — маленькі чалавек; яму трэба выжыць, зберагчы людзей, якія спадзяюцца на яго і за якіх ён адказвае. Магчыма, знайсці сваю жанчыну.</div>
<div class="s5">Трэба сяк-так дажыць жыццё, раз ужо трапіў у гэты гной. Калі ўбачыць, што недзе б'юцца, бокам аб'едзе.</div>
<div class="s5">…Здарылася, аднак жа, зусім не так. Праз нейкія там пару гадзін ён трапіў у такі пераплёт, якога яшчэ не бывала ніколі ў ягоным жыцці.</div>
<div class="s5">…Мінула кароткая яшчэ, на дзве птушыныя песні, ноч самага пачатку жніўня. Пачало днець. Сонца вось-вось павінна было ўзысці. Перадранішні ветрык блукаў па някошаных травах.</div>
<div class="s5">Трэба было даць коням адпачыць і хаця сяк-так папасвіць іх. Жывёл не рассёдлывалі. Скінулі толькі саквы.</div>
<div class="s5">Спыніліся на самай вяршыні ўзгорка. Спускацца ўніз не варта было. З вышыні яшчэ здалёк можна было заўважыць набліжэнне арды і ўцячы. Лес, у які павінны былі яны звярнуць, каб прабіцца на поўнач, быў — рукой падаць. Туды яны і паскачуць, як з'явіцца небяспека.</div>
<div class="s5">Перад імі была лагчына. Па ёй вяла, даволі блізка набліжаючыся да грады ўзгоркаў, прасёлачная дарога. На поўдні, дзе магла быць небяспека, дарога вынырвала з пушчы за нейкіх там пяцьсот сажняў: часу, каб уцячы, хопіць па горла.</div>
<div class="s5">Магдаліну знялі з каня, але прывесці яе да прытомнасці ніяк не ўдавалася. Узрушэнне было такое глыбокае, што непрытомнасць яе перайшла ў глыбокі, непрабудны сон. Дзьмулі ў нос, злёгку хлопалі па шчаках — нічога не памагала. Юрась загадаў кінуць. Апрытомнее.</div>
<div class="s5">Паставілі на варту Іуду, а самі раскінуліся ў траве, каб хаця трохі адпачыць самім ды, можа, хаця хвіліну прыдрамнуць пасля бяссоннай ночы. Паступова ўсе змоўклі. Задрамаў і Хрыстос.</div>
<div class="s5">Сніў ён, што плыла ад далягляду нейкая няясная маса. Пасля яна наблізілася, і ён са здзіўленнем убачыў, што гэта людзі ў чыстых белых адзеннях. Яны ішлі то паасобку, то па два, а то і даволі вялікімі купкамі, але не ў натоўпе, таму што між імі плыло бясконцае мора жывёл. Людзі ветла гаварылі між сабою, але здзіўляла не гэта, не адсутнасць гневу, зайздрасці, нервовай варожасці, а другое. У чарадзе ішлі побач вясёлыя, усмешлівыя ваўкі і глядзелі сонечнымі сабачымі вачыма на какетлівых аленяў і махалі ім хвастамі. Каля ўзбочыны сабака гуляў з катом: рабіў выгляд, што ідзе бокам, па сваёй справе, а пасля кідаўся, хапаў за азадак і мякка «жваў». Кот, лежачы на спіне, млява, мяккімі лапамі, адбіваўся. Ішлі ягняты і львы. Апошніх ён адразу пазнаў. Зусім бы ў кнігах. Вельмі падобныя да сабак.</div>
<div class="s5">Даляталі тупат ног, бэканне, нейкі незразумелы рып.</div>
<div class="s5">А людзі ішлі і дружалюбна падымалі да яго руку, на знак прывітання, і смяяліся. У іх былі дзівосныя светлыя твары, зусім не такія, як даводзілася бачыць дагэтуль. Не анёлы. У анёлаў халодныя вочы. У гэтых вачах была любоў, а ў жылах — гарачая плынь крыві.</div>
<div class="s5">Ён страшэнна любіў іх. Гэтай хвілінай ён страшэнна любіў іх. Такімі нельга было ўладарыць, такіх нельга было падманваць. Ён вельмі, ён страшэнна любіў іх, аж сціскалася сэрца. Ён сам здзіўляўся, як ён усім на свеце гатовы ахвяраваць дзеля іх, дзеля такіх вось.</div>
<div class="s5">І ехала на велізарным, падобным на сабаку, ільве Анея. Чамусьці не глядзела на яго, і ён спалохаўся, што не заўважыць, і кінуўся да яе…</div>
<div class="s5">Рып, галасы і крык жывёлы былі не ў сне. Ён убачыў на грабяні скамянелую постаць Іуды, глянуў і жахнуўся.</div>
<div class="s5">Бег натоўп. Знясілены, выснажаны, ён, праўдзівей, хацеў бегчы, ды не мог. Нібы ў жахлівым сне.</div>
<div class="s5">Гналі чароды: няшчасных кароў, запыленых авечак. Дзяўчынка ледзь перастаўляла ногі, несучы на руках кацяня. Цягнулі нейкія каляскі, штурхалі тачкі з мізэрным скарбам. Ехалі вазы і рыпелі, рыпелі, рыпелі.</div>
<div class="s5">Брудныя, пыльныя, многія ў лахманах. Зноў тое, што заўсёды бачыў дагэтуль: боль, гнеў, асуджаная пакора, тупасць. Ля ног машынальна пераступаюць сабакі з высалапленымі языкамі. А гэтыя ідуць, такія заўсёдныя, такія брудныя і непрыгожыя. Вочы. Тысячы абыякавых вачэй.</div>
<div class="s5">І ўсё ж у гэтых вялікіх ад пакуты вачах было столькі чалавечага, столькі ад т ы х, што ў Хрыста ўпала сэрца. Гэтыя лахманы, падобныя на абрыдлівы брудны кокан. Якія матылі хаваюцца ў вас?!</div>
<div class="s5">Ён глядзеў. Многія слізгалі па ім пакутным позіркам і зноў ішлі.</div>
<div class="s5">—&nbsp;Што ж ты не даў знаць?</div>
<div class="s5">—&nbsp;А чаго? — голас у Іуды быў суровы. — Я адразу ўбачыў, што не татары. Чаго было будзіць стомленых? Каб паглядзелі?</div>
<div class="s5">Вочы ягоныя пачарнелі. Змрочныя вочы.</div>
<div class="s5">Прачнуліся і другія. Таксама падышлі. Натоўп не звяртаў увагі на людзей, што на ўзгорку. Рэдка хто кідаў позірк.</div>
<div class="s5">Магчыма, мора так і праплыло б паўз іх, але ў ім ішлі тры старыя знаёмыя Хрыста, тры «сляпыя» прайдзісветы, і адзін з іх заўважыў яго, штурхнуў сяброў.</div>
<div class="s5">—&nbsp;Ён, — сказаў нехта з іх пасля роздуму.</div>
<div class="s5">—&nbsp;А што, хлопцы, ці не свярбіць у вас тое месца, куды ён тады… — другі махляр пачухаў азадак.</div>
<div class="s5">—&nbsp;Ды не было ў яго, пэўна, больш.</div>
<div class="s5">—&nbsp;Кі-інь. Ну, не было. Дык баяцца павінен. Украсці, а даплаціць… Ну, як хочаце. Я не з міласэрных.</div>
<div class="s5">Астатнія ў знак згоды схілілі галовы. І тады махляр шалёна і прарэзліва залямантаваў:</div>
<div class="s5">—&nbsp;Браты ў го-ры! Лю-удзі! Ніхто нам не дапамога! Бог толькі адзін!</div>
<div class="s5">—&nbsp;Вось ён! — паказаў другі. — Ад слепаты вылечыў мяне!</div>
<div class="s5">—&nbsp;Ён Гародню ад голаду ўратаваў!</div>
<div class="s5">Людзі пачалі запавольваць хаду. Хто мінуў — аглядаўся назад. Заднія напіралі… Шалёна крычала старая, трымаючы за вяроўку, наматляную вакол рог, карову:</div>
<div class="s5">—&nbsp;Гандляроў выгнаў! Карову вось гэтую мне даў! Глядзіце, людзі, гэтую!</div>
<div class="s5">—&nbsp;Не трэба далей ісці! Ён тут! — загарлаў нехта.</div>
<div class="s5">—&nbsp;У Гародні — чулі?…</div>
<div class="s5">Братчык раптам убачыў, што натоўп зварочвае з дарогі і плыве да ўзгоркаў. Ён чуў крык, але словаў разабраць не мог. І толькі пасля нібы прарэзаліся з агульнага галасу паасобныя крыкі:</div>
<div class="s5">—&nbsp;Ён! Ён! Ён!</div>
<div class="s5">—&nbsp;Гэта яны чаго? — спытаў дурыла Якуб. — Біць будуць?</div>
<div class="s5">—&nbsp;А табе што, у першы раз? — Сымонавы вочы шукалі коней.</div>
<div class="s5">—&nbsp;Жах які, — сказаў Тадэй. — Хвалі, што пеняцца сарамотамі сваімі.</div>
<div class="s5">Раввуні паціснуў плячыма.</div>
<div class="s5">—&nbsp;Гэта азначае — прыйшоў час, — сказаў Раввуні.</div>
<div class="s5">Натоўп набліжаўся, паступова аточваў іх. І раптам стогн, здаецца, скалануў узгорак:</div>
<div class="s5">—&nbsp;Божа! Божа! Бачыш?!</div>
<div class="s5">Цягнуліся чорныя далоні, худыя жылаватыя рукі. І на закінутых тварах жылі вочы, у пакуце сваёй падобныя на вочы тых, у сне.</div>
<div class="s5">—&nbsp;Прадалі нас! Рада царкоўная з татарынам спелася!</div>
<div class="s5">—&nbsp;Войскі стаяць… Не ідуць!… Не ратуюць!</div>
<div class="s5">—&nbsp;Адзін ты ў нас застаўся!</div>
<div class="s5">—&nbsp;Зброі!</div>
<div class="s5">—&nbsp;Прадалі… Хаты спаленыя.</div>
<div class="s5">Тысячавокі боль знізу поўз да шкаляра.</div>
<div class="s5">—&nbsp;Забітыя яны ўсе! Стань галавою! Ратуй!</div>
<div class="s5">—&nbsp;Людзі! Што я магу?…</div>
<div class="s5">—&nbsp;Ратуй нас! Ратуй!</div>
<div class="s5">—&nbsp;…Я жабрак, як вы, бяссільны, як вы.</div>
<div class="s5">—&nbsp;Пакажы сілу тваю! Дзяцей пабілі.</div>
<div class="s5">Клікалі вочы, рукі, раты.</div>
<div class="s5">—&nbsp;Я — самазванец! Я — махляр!</div>
<div class="s5">Але ніхто не чуў, бо словы танулі ў агульным ляманце.</div>
<div class="s5">—&nbsp;Ратуй! Ратуй!</div>
<div class="s5">—&nbsp;Што рабіць? — ціха спытаў Раввуні.</div>
<div class="s5">—&nbsp;Нічога, — сказаў Фама. — Тут ужо нічога не зробіш.</div>
<div class="s5">І Братчык зразумеў, што тут сапраўды нічога ўжо не зробіш. І ён узняў рукі і трымаў іх над крыкам, а пасля над цішынёю.</div>
<div class="s5">Ён памятаў, якімі ён бачыў іх у сне.</div>
<div class="s5">Увесь дзень і ўсю ноч кіпела, віравала тысячарукая чалавечая праца. Згодна з невядомым пакуль планам Братчыка людзі прыйшлі на гэта возера, з трох бакоў абкружанае лесам. Вялікае, плыткае і топкае возера са шматлікімі астраўкамі.</div>
<div class="s5">На самым вялікім з астраўкоў быў калісьці замак Давыдавічаў-Кароткіх, нашчадкаў колішніх пінскіх князёў. Замак даўно быў разбураны. Заставалася толькі затравелая дарога праз лес. Яна калісьці была засыпана каменем, таму і не зарасла.</div>
<div class="s5">Сутыкнуўшыся з возерам, дарога ўспаўзала на штучную дамбу і ішла возерам яшчэ сажняў трыста, пакуль канчаткова не абрывалася. Калісьці, як замак яшчэ быў цэлы, людзей і коней перавозілі адсюль да вострава на вялікіх цяжкіх плывіцах. Цяпер і плывіцы дагнівалі па берагах ды на дне. Дый сама дамба зарасла па абодвух схілах вялікімі ўжо меднастволымі хвоямі, чорнай вольхай, дубкамі і хуткімі ў росце волатамі ясакарамі.</div>
<div class="s5">Натоўп займаўся тым, што цягнуў дамбу яшчэ далей. Мільгалі рыдлёўкі, рыпелі коламі вазы з пяском, сыпалася зямля. Угразаючы ў глеі, людзі цягнулі вярэйкі з зямлёй, трамбавалі. Кіпела шалёная праца. Усе верылі: не паспееш зрабіць справу ў тэрмін — канец. За суткі дамбу працягнулі яшчэ сажаняў на дзвесце. Да астраўка заставалася яшчэ столькі, колькі было зроблена, з невялічкім гакам. І тут работу спынілі. Пачалі забіваць у дно палі з роўна зрэзаным верхам.</div>
<div class="s5">Толькі тут ачуняла Магдаліна. Загадала паклікаць Хрыста. Замест яго прыйшоў цыган Сымон Кананіт, сказаў, што Хрыстос, Фама, Іуда і яшчэ некалькі чалавек ловяць дарогаю ўцекачоў і прымушаюць іх ісці ў Крыцкае ўрочышча, дзе сабраўся ўжо сякі-такі народ: рэшткі разбітых вартавых атрадаў з маленькіх гарадкоў, узброеныя вольныя мужыкі, дробная шляхта… Магдаліна ахнула, даведаўшыся, колькі была ў непрытомнасці.</div>
<div class="s5">—&nbsp;Ды ты разумееш, што Анею яны з кляштара павезлі?!</div>
<div class="s5">—&nbsp;Анею? Позна. Уквэцаліся ў такую саладуху, што ці будзем жывыя. Застанемся на зямлі — знойдзе. А не, то і Анея і іншыя будуць нам без патрэбы.</div>
<div class="s5">…Хрыстос сапраўды тым часам перапыняў уцекачоў. Наскроб трохі людзей. Ганцы з возера даносілі, што справа ідзе, але да канца яшчэ даволі далёка. Ганцы з татарскага боку спавяшчалі, што Марлора ідзе, што ён блізка, што частку коннікаў, на чале з Сялімам, аддзяліў і паслаў на Волхаў: гнаць быдла дзеля катлоў, коней дзеля падмены і паліць дарогаю вёскі, гарадкі і крэпасці. Хрыстос, пачуўшы аб падзеле, пачаў лаяцца так, што ганец з павагі толькі галавою круціў… Пасля ён сеў і думаў некалькі хвілін. Хрыстос надумаўся. Паклікаў распарадчыка, змрочна сказаў:</div>
<div class="s5">—&nbsp;Хутчэй забівайце палі. Не паспяваем… Таму ты, ганец, скачы да Марлоры, нясі яму вось жменю зямлі.</div>
<div class="s5">—&nbsp;Ты што? — збялеў ганец. — Зямлёй кланяцца?!</div>
<div class="s5">—&nbsp;Лепей прыгаршчай, чым усёй, ды яшчэ з тваёй шкураю ў дадатак. Скажы, што ваяводы разбегліся, што папы моляцца, што не маюць яны права гаварыць, калі сам Бог тут… Скажы: хай возьме сорак чалавек і чакае мяне на Князёвым кургане. Скажы: я вазьму трыццаць воінаў. Слова даю.</div>
<div class="s5">—&nbsp;Ды нас дваццаць восем, — сказаў начальнік варты.</div>
<div class="s5">—&nbsp;Са мною Фама і Іуда… І я прыйду да яго. Будзем гаварыць. А войскі нашыя хай будуць далёка за нашымі спінамі. За трэць дня дарогі. Ну, давай.</div>
<div class="s5">Ганец пусціў белага наўскач.</div>
</div>
<div class="chapter">
<h1 class="s1">РАЗДЗЕЛ ХХХІІ МЯСА ПА-ТАТАРСКУ, АБО ПАДСТАЎ ДРУГУЮ ШЧАКУ</h1>
<div class="s5">У другі раз я хацеў падцерці зад кошкай, але яна падрапала мне абодва паўшар'і.</div>
<div class="s5"><i class="s4">Рабле</i></div>
<p style="margin:0pt;">&nbsp;</p>
<div class="s5">Курган быў утаптаны стагоддзямі да каменнай цвёрдасці, зарослы пушыстым палыном, лямцаватым сабачнікам, укрыты сінімі зоркамі цыкорыя і ўвесь застаўлены чартапалохамі, што тапырылі свае стальныя дзіды і высока ўзносілі малінавыя шапкі.</div>
<div class="s5">Вельмі стромы, нягледзячы на ўзрост, ён высока-высока ўзвышаўся над гэтым роўным, амаль не паплямаваным дрэвамі, вялікім аполлем сярод лясоў. Куды ні зірнеш — роўнядзь. Толькі вельмі далёка, на самым даляглядзе, дымна сінелі бясконцыя лясы.</div>
<div class="s5">—&nbsp;Якшы, — сказаў Марлора. — Абшар. Коням ёсць дзе пасвіцца, воку ёсць куды глядзець. Мы падумаем. Можа, мы ў наступны раз прыйдзем і застанемся тут. Тады мы прымусім вас высечы лясы, гэтую брыду, дзе няма куды глядзець, дзе лёгка хавацца баязліўцам.</div>
<div class="s5">Дзве групы кальцом сядзелі на кургане. Стракатая, смугастая група татар і строгая група мясцовых людзей: шаломы ў руках, белыя адзенні, цьмяны бляск кальчуг. У цэнтры, адзін супраць аднаго, сядзелі Марлора і Братчык.</div>
<div class="s5">Хрыстос глядзеў на грузлага хана, на ястрабіныя яго вочы і думаў, што вось на гэтым кургане сядзяць звычайна сокалы, а сёння, сагнаўшы іх, уладкаваўся стары падлаед, воляй лёсу нарочаны імем Бога.</div>
<div class="s5">—&nbsp;Не кажы, — адказаў ён. — Ну, а калі мы не паслухаемся? Калі нам дарагі гэты лес?</div>
<div class="s5">—&nbsp;Кх! Мы гаворым і гаворым, але ў нас, відаць, нічога не будзе. Давядзецца ісці з крывёй і попелам. Бачыць алах, я не хацеў гэтага. І я не ведаю аднаго: нашто ты кланяўся мне зямлёй.</div>
<div class="s5">—&nbsp;Я не кланяўся. Я паслаў табе жменю зямлі.</div>
<div class="s5">—&nbsp;Ну-у…</div>
<div class="s5">—&nbsp;У кожнай рэчы, створанай алахам, ёсць некалькі сэнсаў, — сказаў Братчык.</div>
<div class="s5">—&nbsp;Які сэнс у гэтай жмені, няверны?</div>
<div class="s5">—&nbsp;Некалькі… Магчыма, гэта прапанова задаволіцца гэтай жменяй і, пакуль не позна, адысці…</div>
<div class="s5">—&nbsp;У мяне чатыры цьмы магутных людзей. У цябе? Далёка з-за тваёй спіны прыйшоў чалавек і сказаў, што ў цябе ледзь набярэцца адна цьма, без мячоў, амаль без кальчуг… Тут, у трох гадзінах дарогі, у мяне тры цьмы; цьма блукае па вашых гарадах, і вядзе яе сын мой. Нават калі за цябе Бог або ты сам, калі людзі кажуць праўду, вашых сем тысяч… Ха!… Кожны з іх будзе біцца супраць пяці, а Бог за таго, у каго сіла… Ну, якія яшчэ сэнсы ў гэтай жмені?</div>
<div class="s5">—&nbsp;Ты можаш з'есці яе, калі будзеш клясціся, што ніколі больш не прыйдзеш сюды. Можаш засыпаць ёй свае вочы, каб не бачыць, як уцякаюць твае чатыры цьмы. Гэта будзе. Ты сам ведаеш.</div>
<div class="s5">Хрысту абавязкова трэба было раззлаваць Марлору. Пачварна, да жывёльнай ярасці раззлаваць. І не супраць каго-небудзь, а супраць сябе. Іначай прапала праца, іначай зноў пажары і смерці. Трэба было давесці гэтую тушу да ўтрапення і сляпой ярасці — тады ёсць невялічкі шанс, што справа выгарыць.</div>
<div class="s5">І яму пачынала ўдавацца гэта. Бурая, пасечаная мячамі, скура на абліччы Марлоры пачынала нагадваць пераспелы памяранец.</div>
<div class="s5">—&nbsp;Бессаромнае нахабства — шчыт баязлівасці, — сказаў хан. — Я свет прайшоў, і не працівіліся мне. А што можаце зрабіць вы, людзі палахлівай веры, зайцы з непадвоенымі капытамі? Схавацца ў лес? Паставіць маю пятку, пятку сілы, на шыю сваёй пакоры? Я ў вас сорак гарадоў спаліў. Ясак браў. Рабоў браў. І толькі адзін раз бачыў ворага ў твар.</div>
<div class="s5">Юрась з вонкавым здзеклівым спакоем сказаў:</div>
<div class="s5">—&nbsp;Ты казаў: «Бог за таго, у каго сіла». Я — за іх. Ты кажаш: «Толькі раз бачыў ворага ў твар». А я яго бачыў у спіну. Тваіх воінаў. Ты кажаш: «Пяцёра вашых супраць аднаго нашага». А я нядаўна разграміў ля манастыра твой атрад… Дык вось я ўстаў супраць дзвюх тваіх соцень і пагнаў іх, як пацукоў.</div>
<div class="s5">Марлора прыўстаў:</div>
<div class="s5">—&nbsp;То гэта быў ты? Гэта быў ты, хлуслівы чужынскі Бог?</div>
<div class="s5">—&nbsp;Бачыш, — сказаў Юрась. — Вось ужо другі раз ты бачыш нас у твар. Сцеражыся трэцяга разу. Бога нельга выпрабоўваць тройчы.</div>
<div class="s5">—&nbsp;Гразыш. Дзіва чакаеш, тутэйшы Мухамед? Ны чакай. Дзіва бяруць у рукі моцныя мужчыны. Яны ніколі не злазяць з каня, у іх плоскія зады.</div>
<div class="s5">—&nbsp;Зручна, як выспятка даваць будзем.</div>
<div class="s5">Хан ужо амаль тросся. І раптам убачыў спакойны, дапытлівы позірк Хрыста. Той нібы вывучаў абрыдлівую, але цікавую жывёліну. І хан стрымаў сябе:</div>
<div class="s5">—&nbsp;Ці табе чакаць дзіва, вастразады? Багі вашыя заплылі золатам, як бараны лоем. Ты — Бог?</div>
<div class="s5">—&nbsp;Накшталт таго. Часова.</div>
<div class="s5">—&nbsp;Цікава мне будзе паглядзець, якая ў Бога кроў.</div>
<div class="s5">Хрыстос дастаў нож і разануў ім сябе па руцэ. На запясці.</div>
<div class="s5">—&nbsp;Вось, — спакойна сказаў ён.</div>
<div class="s5">—&nbsp;Тц-тц-тц, — сказаў хан. — Як ва ўсіх.</div>
<div class="s5">—&nbsp;Як ва ўсіх. І добрая, і злая, калі пакрыўдзяць. Таму бяры ты свае сорак тысяч грабніц для падлы дый бяжы. Таму што я сваю кроў магу паказаць, але не табе праліваць яе.</div>
<div class="s5">Марлора ўздзеў вочы. Ён гневаўся больш і больш.</div>
<div class="s5">—&nbsp;Вы — баязліўцы, вы — людцы. Мы гналі вас. Не паможа табе тваё дзіва, гнойны робак, сын сабакі. Хутка ты будзеш лямантаваць на палі, як ужо раз лямантаваў у Ерусаліме, і ні людзі, ні Бог твой за цябе на заступяцца! Убачыш ты яшчэ ганьбу і попел зямлі сваёй. — У глотцы хана клекатала, каламутнай плеўкай заслаліся вочы. — Вы не ўмееце бараніцца. Ханы і мулы вашы — калоцяцца, як мядузы.</div>
<div class="s5">—&nbsp;Затое люд цвёрды, як зямля вось тут, — і Хрыстос пастукаў пяткай па закляклай курганнай зямлі.</div>
<div class="s5">—&nbsp;Людзі… Людзі вашы цягнуць кожны ў свой бок. Няма і не будзе ў вас такога, як у нас. — Ён прыўстаў на калені і вадзіў каламутнымі вачыма вакол. — Вось глядзі! — І ён ляснуў у далоні. — Джанібек.</div>
<div class="s5">Моцны, не стары яшчэ джура* зрабіў крок наперад. Не схіліўся, не кульнуўся ў ногі, нібы разумеў, што яго чакае, і ведаў, што перад гэтым усе роўныя і нават ён, джура, ідучы на гэта, стае побач з ханам.</div>
<div class="s5"><i class="s4">* Вартаўнік, воін для даручэнняў.</i></div>
<div class="s5">—&nbsp;Але, наймудрэйшы, — спакойна, нібы па той бок, глядзелі ластаўчыны крылы вачэй.</div>
<div class="s5">—&nbsp;Давядзі сваю адданасць ханству і мне.</div>
<div class="s5">—&nbsp;Так, тварам падобны поўні.</div>
<div class="s5">Міжволі халадзеючы, стаялі на схіле воіны Хрыста і ён сам. Джанібек спакойна аддаў суседу тул, шчыт, раскруціў аркан і скінуў кушак, сцягнуў кальчугу. Пасля куцапа пайшоў з кургана. Марлора глядзеў на яго з гонарам, і вецер варушыў вэлюм вакол ягонай місюркі.</div>
<div class="s5">Джура сышоў у поўнай цішыні. Зняў крывую шаблю — ялмань, уторкнуў яе канцамі ў зямлю. Моцна ўторкнуў. І пасля — ніхто і слова сказаць не паспеў — кінуўся на яе жыватом, націснуў, з сілаю праехаў ад пашырэння на канцы ляза ледзь не да самага эфеса.</div>
<div class="s5">Лязо ўсё глыбей уваходзіла ў цела, і ён апускаўся. Хрыстос стаяў белы, як папера.</div>
<div class="s5">—&nbsp;Бачыш ты, жаўтавухі?! — трыумфаваў хан.</div>
<div class="s5">Джанібек раптам закрычаў, грызучы зямлю:</div>
<div class="s5">—&nbsp;Не забудзь мяне ў раю Алаха, заўсёды слушны! Не абдзялі мяне, калі прывядзеш туды абраны твой народ!</div>
<div class="s5">Вочы ў хана ззялі. Ён пачакаў яшчэ трохі і сказаў суседу Джанібека:</div>
<div class="s5">—&nbsp;Досыць. Ён ужо знойдзе адчыненай браму эдэма. Апусці дзеля друга шаблю літасці.</div>
<div class="s5">Той няспешна пайшоў па схіле. Пасля знізу даляцеў шалёсткі ўдар.</div>
<div class="s5">—&nbsp;Ну, — звычайным голасам сказаў хан.</div>
<div class="s5">Хрыстос ужо справіўся.</div>
<div class="s5">—&nbsp;Што ж, адным ворагам меней.</div>
<div class="s5">—&nbsp;Вось чым мы перамагаем, — выскаліўся хан. — Ёсць такое ў вас? Можа быць?</div>
<div class="s5">—&nbsp;Крый Божа нас нават ад перамог, калі яны стаяць на такім. Калі ў нас будуць гэтакія перамогі — гэта канец. Яны ў нас будуць іншыя або ніякія… А за гэта твой стан я зраблю ўладаннем вожыкаў і балотам.</div>
<div class="s5">Спакойны гнеў кіпеў у ягоных вачах. Вочкі Марлоры ўсміхаліся, твар нібы замасліўся.</div>
<div class="s5">—&nbsp;Тц-тц-тц. Нядобра гаворыш. А як жа «ворагаў любіць»? А закон твой што гаворыць? — Хан павярнуўся адной шчакою: — Хто ўдарыць цябе ў правую шчаку тваю… — і Марлора, нібыта атрымаўшы адзін удар, павараціў галаву.</div>
<div class="s5">—&nbsp;Падстаў яму і другую, — спакойна сказаў Хрыстос.</div>
<div class="s5">І раптам — ніхто не паспеў заўважыць — ён нанёс хану скрышальны ўдар у зубы. Ляснулі сківіцы. Марлора пакаціўся з кургана.</div>
<div class="s5">Крымчакі схапіліся за шаблі. Але вакол Юрася ўжо трымцелі, накладзеныя на нацягнутыя аленевы жылы, пёрыстыя стрэлы.</div>
<div class="s5">—&nbsp;Вось так ты і будзеш ляжаць, дагары варонкаю, — сказаў Хрыстос.</div>
<div class="s5">Хан узняўся. Твар ягоны быў у зямлі, і нельга было не жахнуцца, гледзячы ў яго вочы. Джуры павесілі галовы, ведалі, што гэта, магчыма, апошні іхні дзень, бо сведкі ганьбы не павінны перажываць ганьбу.</div>
<div class="s5">—&nbsp;Гэй, хан! — сказаў Хрыстос. — Ты памятай, нельга гуляць з мяккай рысінай лапай. Не палохайся. Не кранём. Бяры арду. Ідзі проста на поўнач. Я цябе чакаю. Я трохі і адзін буду. Паспееш шкуру здзерці — тваё шчасце.</div>
<div class="s5">Людзі пачалі спускацца з кургана да коней. Пяціліся.</div>
</div>
<div class="chapter">
<h1 class="s1">РАЗДЗЕЛ ХХХІІІ МЕЧ І ДЖАЛА</h1>
<div class="s5">Татараве з вялікім лупем шлі… супраць каторых… ён, з малым людзем выправіўшы, народ паганскі за помашчю Божаю неспадзявана паразіў і паграміў і лупы паабіраў.</div>
<div class="s5"><i class="s4">«Кроніка Белаіі Русі»</i></div>
<div class="s5">Цяжка сумленнаму праціўна вадзе плываць.</div>
<div class="s5"><i class="s4">«Кроніка Белай Русі»</i></div>
<p style="margin:0pt;">&nbsp;</p>
<div class="s5">Дарога спускалася па спадзістым схіле і пасля ўваходзіла ў лес. Прыблізна пасярэдзіне рос на гэтым схіле вялікасны стары дуб. Хрыстос стаяў пад ім, задзёршы ўгору твар.</div>
<div class="s5">—&nbsp;Што, не відаць? Тумаш!</div>
<div class="s5">У дубе, на вышыні пяці сажняў, было дупло, а з яго тырчаў круглы, з адвіслымі шчокамі, твар Фамы. Вырачаныя вочы варочаліся. Здавалася, у дупле сядзеў вялізны пугач. Пасля гэты пугач свіснуў.</div>
<div class="s5">—&nbsp;З'явіліся. Кацяць сюды. Ты падбаў хады. Калі да пушчы, да дамбы схопяць — і айцец нябесны табе не паможа. Аднаму кепска.</div>
<div class="s5">Юрась рушыў уніз па схіле.</div>
<div class="s5">—&nbsp;Гэй, Юрась, коней яны пагналі. Хутчэй! Хутчэй!</div>
<div class="s5">Юрась ішоў павольна, як раней. Да лесу ад яго было недалёка. Да грады — сажняў дзвесце пяцьдзесят.</div>
<div class="s5">І тут арда з'явілася на грабяні грады. Адзін коннік… Дзесяць… Шмат, да жудасці шмат коннікаў. На грабяні нібы вырас лес.</div>
<div class="s5">Фама ў дупле напружыўся (твар стаў, як сліва), сціснуў кулакі і заплюшчыў вочы: ён усё яшчэ часамі выпрабоўваў сваю веру, не мог забыць метэора. Пасля расплюшчыў вочы — арда была на месцы.</div>
<div class="s5">—&nbsp;Веры малавата, — ціха сказаў Фама.</div>
<div class="s5">І нібы ў адказ яму, сказаў Хрыстос:</div>
<div class="s5">—&nbsp;Сілы. Сілы малавата.</div>
<div class="s5">Ён павольна ішоў да пушчы. І вось спіною адчуў: заўважылі.</div>
<div class="s5">—&nbsp;Ага-а-а-а-а! — спявуча залямантаваў голас.</div>
<div class="s5">Шалёна закрычаў Марлора. Пасля раўнулі бубны, пачуўся ўсё нарастаючы аглушальны тупат; з гікам рынула лава.</div>
<div class="s5">Фама абамлеў: шкаляр ішоў павольна-павольна. Тумаш няверны не ведаў, што калі каго даганяеш плоймай, а тут бачыш, што ён, адзін, ідзе і не спяшаецца, нібы яму начхаць, ярасць пагоні робіцца вышэй за сілы таго, хто даганяе.</div>
<div class="s5">—&nbsp;Бярыце Бога! — крычаў Марлора. — Бога бярыце!</div>
<div class="s5">Юрась увайшоў у лес. Знік. Каб Фама бачыў яго ў гэтую хвіліну, ён бы трохі супакоіўся. Бо чалавек, схаваўшыся з вачэй, раптам ірвануў з месца так, як не ўцякаў і Іосіф ад пажадлівай жонкі Паціфара.</div>
<div class="s5">У гэты момант ён з поспехам мог бы ўцячы ад стралы, пушчанай яму ў спіну.</div>
<div class="s5">Мільгалі дрэвы, імшаныя пятачкі, зарасці крушыны. Усё злівалася ў зялёную, стракатую мяшанку. У канцы кожнага прамога ўчастка дарогі ён запавольваў бег, пераходзіў на хаду (ніхто не павінен быў бачыць, што ён спалохана ўцякае), а пасля зноў паддаваў так, што ледзь не рваліся паджылкі.</div>
<div class="s5">А за спіною ўсё бліжэй нарастаў пошчак.</div>
<div class="s5">Ногі не трымалі яго, калі ён вылецеў на дамбу, убачыў з двух бакоў сінюю іскрыстую роўнядзь возера, а перад сабою — роўную стужку насыпу. Ён бег і цяпер, магчыма, нават хутчэй, бо выкладаў апошнія сілы, але ўвесь час азіраўся, каб пакінуць бегчы, як толькі яны з'явяцца.</div>
<div class="s5">Кожны сажань быў радасцю. Значыць, магчыма, не дагоняць, значыць, можа, і ўратуецца, не загіне.</div>
<div class="s5">І вось… выскачылі. Ён пайшоў спакойна, як раней. Разлік быў правільны. Ён выйграў некаторы час, пакуль лава перастройвалася на ўзлессі ў вузкі парадак, а цяпер, перад дамбаю, у змяю. Вось змяя ўсцягнулася на насып.</div>
<div class="s5">Ён азірнуўся якраз тады, калі нехта ўздымаў лук. Кепска! І тут жа ён убачыў, як Марлора ўдарыў таго раменнай камчой па галаве.</div>
<div class="s5">—&nbsp;Жыўцом браць! Шкуру з яго!…</div>
<div class="s5">Скакалі. Даганялі. Хрыстос ішоў, нібы не чуў іх.</div>
<div class="s5">І раптам Юрась спыніўся. Дамба канчалася, і наперадзе было люстра вады. Жах плескануўся ў ягоных вачах.</div>
<div class="s5">Хан зарагатаў:</div>
<div class="s5">—&nbsp;Жыўцом!</div>
<div class="s5">Яны былі зусім ужо блізка. Яшчэ трохі і — як кінуць арканам. Адзін нецярплівы аркан упаў ад яго сажні за чатыры.</div>
<div class="s5">І тут Хрыстос павярнуўся, ляснуў сябе па азадку і, перажагнаўшыся другой рукой, спакойна накіраваўся ў свой спрадвечны шлях па водах. Ішоў далей і далей, нібы плыў у паветры. А на зрэзе насыпу стаяла прыгаломшаная арда.</div>
<div class="s5">Марлора залямантаваў у экстазе, укусіў сабе вялікі палец рукі і крывёю пачаў крэсліць на абліччы знакі.</div>
<div class="s5">—&nbsp;Мусульмане! Алах з намі! Тут плытка! У пагоню, браты!</div>
<div class="s5">Лава ўспеніла ваду. Сапраўды было плытка. Але яны рухаліся па даволі гразкім дне, а чалавек ішоў па зрэзах паляў, ледзь не па самай паверхні.</div>
<div class="s5">Настрой арды з гэтай незразумелай прычыны трохі падупаў, і ўсё ж арда даганяла. Глыбей… Глыбей… Пачалі вязнуць коні… І тут Хрыстос стаў.</div>
<div class="s5">—&nbsp;Марлора, а я адзін! Толькі зямля мая са мной! Чуеш!</div>
<div class="s5">Ён чабарохнуўся ў ваду і паплыў. Уздзьмуты пузыром хітон плаваў на паверхні.</div>
<div class="s5">Плыў ён надзвычай хутка. З-за астраўка вывернулася насустрач яму падобная да пірогі плавіца. Човен слізгаў, нібы па масле. І тут Марлора зразумеў: нападуць на чаўнах.</div>
<div class="s5">Да берага было сажняў пяцьсот. Але дамба — вось яна, рукой падаць. А ў лесе няма людзей. Іначай крычалі б, клекаталі спецыяльна абвучаныя крэчаты на плячах у некаторых воінаў. І ўсё ж дарэмна ён зрабіў, што паткнуўся сюды. Нічога, вось яна, дамба. Шкада толькі, што Бог уцёк. Нішто, нядоўга і яму… А ён, Марлора, за сваю абразу выпаліць усё на дзесяць дзён скачкі вакол.</div>
<div class="s5">—&nbsp;Назад! — крыкнуў ён. — На насып.</div>
<div class="s5">Арда павярнула. Пенілі ваду коні. На дамбе пагоншчык імкнуўся павараціць слана. Нехлямяжы волат трубіў і пераступаў нагамі. З дзесятак коннікаў ужо вылезла на насып.</div>
<div class="s5">І тут Марлора з жахам убачыў, як на дамбу, бы ў страшным сне, пачаў падаць лес, які рос на схілах. Падалі медныя хвоі, срэбныя таполі, чорныя вольхі, відаць, загадзя падпілаваныя, ламалі сушняк, самі ламаліся. У трэску ўзляталі высока ў паветра кавалкі дрэва, шумела галлё. Праз некалькі хвілін уся дамба была як суцэльны непраходны завал. Ашалелы слон цяжка бухнуўся ў ваду, затрубіў, правальваючыся на багністым дне.</div>
<div class="s5">І тады коннікі, абцякаючы дамбу, угрузаючы, пачалі рвацца да такога далёкага берага. Коні падалі — нехта наторкаў у дно вострых альховых старчакоў, дый без іх на купінах і карчах сам д'ябал зламаў бы нагу… Крыкі, лаянка, гігатанне.</div>
<div class="s5">Людзі падалі і хапалі вады, бо коні падміналі іх.</div>
<div class="s5">Борсаўся ў вадзе, топячы коннікаў, баявы слон.</div>
<div class="s5">А з-за астравоў выходзілі новыя і новыя чаўны-пірогі з лучнікамі. Ляскалі цяцівы аб скураныя пальчаткі, стрэлы ляцелі роем.</div>
<div class="s5">І гэтыя людзі плылі між тымі, што ўгразалі, і білі, білі, білі на выбар. Ім няма чым было адказаць. Падмоклая цеціва — не цеціва.</div>
<div class="s5">Хан з жахам бачыў, як адна за адной знікалі галовы. Ён разумеў: б'юць бязлітасна, не шкадуючы нават тых, што завязнулі, бо іх мала, вельмі мала. Адзіны выхад быў — вырвацца на бераг.</div>
<div class="s5">Ён быў ужо блізка. Значная частка арды паспяхова прарывалася да яго. Між імі і берагам ляжала не такая ўжо і шырокая паласа, густа зарослая сітнікам, жоўтай кубышкай, чаратамі і белымі гарлачыкамі.</div>
<div class="s5">Марлора крычаў, махаў шабляй. Яму ўдалося збіць арду ў адносны парадак. Заднія кідаліся на чаўны з дзідамі, жыццём плацячы, каб даць магчымасць астатнім вылезці на сухое.</div>
<div class="s5">Белыя гарлачыкі. Хан імкнуўся да іх, як да жыцця. Недзе там, за імі, была цвёрдая апора дзеля конскіх капытоў… Конь раптам асеў. Марлора вызваліў ногі і, кепска плаваючы, ухапіўся за хвост пярэдняга каня.</div>
<div class="s5">Намацаў нагамі грунт, стаў.</div>
<div class="s5">І тут з-пад гарлачыкаў, адкідаючы пустыя сцеблі сітніку, выраслі, усталі гурмы. Нібы сама вада нарадзіла іх. Іх было, як чарота на гэтай вадзе.</div>
<div class="s5">Паляцелі каменні з прашчаў. Прашча не лук, яна не баіцца вады. Град каменняў. Каменны дождж, бы ў каране. Воіны падалі, ашалелы слон цяпер, можа, звар'яцеўшы, хапаў сваіх жа, круціў у паветры і падкідаў высока ў неба.</div>
<div class="s5">Вада пенілася пад камянямі. Марлора ўбачыў, што частка коннікаў усё ж прарвалася, але ён ужо не верыў і таму не здзівіўся, калі пушча адказала дажджом стрэл.</div>
<div class="s5">А пасля ён убачыў, што над ім высіцца, стоячы ў чаўне, гэты Хрыстос, той, хто ўпершыню ў ягоным жыцці ўзняў руку на гонар яго аблічча. І яшчэ адчуў, што ногі заселі і ўгразаюць усё хутчэй.</div>
<div class="s5">—&nbsp;Шайтан! — утрапёна сказаў Марлора. — Сын ішака! Апаганшчык грабніц, мазараў, мячэцяў.</div>
<div class="s5">І са здзіўленнем пачуў, што ў голасе ворага сум і амаль шкадаванне.</div>
<div class="s5">—&nbsp;Дурань, — нявесела сказаў Хрыстос. — Ну хто з нас калі-небудзь апаганіў мячэць? Татары тут жывуць. Моляцца па-свойму. Добрыя, мірныя людзі. Сумленныя, чыстаплотныя. Хто іх хаця пальцам крануў? А ты іх як?… Яны нам — нічога. Вось ты нашто сюды прыйшоў? Нашто крычаў аб крыві, аб Богу, што прагне? Нашто Джанібека зарэзаў? Толькі каб давесці? Нас гэтым не давядзеш, не напалохаеш… Толькі… якое ж вы быдла… Што ў вас, што ў нас…</div>
<div class="s5">Марлора стараўся непрыкметна, пад вадой, выцягнуць з тула стралу (лук быў таксама пад вадой). Ён не падумаў, што зверху відаць.</div>
<div class="s5">—&nbsp;І тут страляць хочаш? Не навучылі цябе? Нават калі… Ну, страляй.</div>
<div class="s5">Жаласна звякнула падмоклая цеціва. Страла ўпала каля чоўна, рыбкаю ўвайшла ў ваду, усплыла і захісталася стоячы.</div>
<div class="s5">—&nbsp;Смерць несла, — сказаў Хрыстос. — Як ты. А цяпер? Вось усе вы так, моцныя, калі ўстае на вас зямля і вада. — І з нейкай прагаю зашаптаў: — Слухай, біць цябе брыдка. Слухай, скончым справу мірам… Дасі слова не прыходзіць — пушчу.</div>
<div class="s5">Хан плюнуў.</div>
<div class="s5">—&nbsp;Пажыральнік падлы! Тут не толькі мае! Тут ляжаць і твае. У сына вялікае войска. Насцярожаны, ён не трапіць у пастку, як я. Усё адно канец табе. Здавайся! Даю адно слова: не заб'ю цябе, нават рабу вушэй не пракалю.</div>
<div class="s5">Заплюшчыўшы вочы, Хрыстос спусціў стралу, і яна ўвайшла Марлоры ў лоб.</div>
<div class="s5">…Над возерам дагарала лютае вынішчэнне.</div>
<div class="s5">Дачуўшыся аб разгроме і смерці бацькі, мурза Сялім аддаў смерці дрэннага вестуна і вось ужо чацвёртыя суткі адыходзіў, кружляў, не ўвязваючыся ў бойку, адрываўся, рабіў ложныя выпады, праходзіў бокам і нападаў на вёскі, паліў мястэчкі.</div>
<div class="s5">Крымчакі зарэзалі ўвесь палон, перарэзалі захопленыя чароды, залаты луп распіхалі па саквах. Ідучы паўз лясы, імкнуліся пусціць палы.</div>
<div class="s5">І ўсё ж Братчык, у якога паўсюль былі вушы, няўхільна наздаганяў, знаходзіў, цясніў усё яшчэ магутныя і пагрозныя рэшткі арды. Іх і цяпер было толькі трохі менш, чым праследавацеляў. Але ў беларусаў было мала конніцы, не ўсе былі ў латах (даволі невялікія татарскія кальчугі лезлі далёка не на ўсіх высокіх сабою лясных людзей). Не з лепшых была і зброя.</div>
<div class="s5">Няма чаго было і думаць узяць хітрасцю яшчэ і гэтых. Даводзілася шукаць адкрытага бою, і сэрца Хрыстова балела пры думцы аб тым, колькі будзе забітых (ён ужо ўсё ведаў ад Магдаліны аб Анеі, і ад гэтага было яшчэ горш). Але як бы ні балела сэрца, ён бачыў, што без сечы не абыдзешся. Не кінулі б зброі самі людзі, задзертыя за жывое спусташэннем, крыўдай і забойствамі. Усе нібы моўчкі вырашылі: не выпускаць.</div>
<div class="s5">Урэшце яны самі пачалі паліць лес і перастаялыя сухія травы.</div>
<div class="s5">Малыя атрады рассыпаліся наперад, каб падпальваць там, дзе арда магла прарвацца. Адразаючы дарогу агнём, прымушаючы арду зварочваць туды, дзе ёй не трэба было, раць паступова сцягвала вакол крымчакоў агнявую пятлю.</div>
<div class="s5">Людзі ішлі чорныя ад дыму, толькі зубы ды вочы блішчэлі. Паўсюль дзень і ноч, дзень і ноч палалі лясы, і нізка вісела над зямлёй засмужанае, спякотнае неба.</div>
<div class="s5">Урэшце ім удалося зацягнуць мех. Яны прыціснулі мурзу Сяліма да Нёмана, ля вёскі Бяроза. На тым баку таксама, як і на гэтым, з бакоў зырка гарэлі лясы і курэлі балоты. Ісці ракой Мурза не рызыкнуў. Помніў, чым скончылася хрышчэнне на возеры.</div>
<div class="s5">Ён не баяўся. Ягоныя людзі не адставалі: адстаць азначала памерці. А людзі Хрыста, сцёршы ногі ці знясілеўшы, ахвотна заставаліся сярод сваіх. Куды лепей узброены, хаця і роўны па колькасці людзей ворагу, татарскі загон ведаў, што пераможа.</div>
<div class="s5">Яны не ўлічылі гневу і жадання перамагчы ў сэрцы гаспадароў зямлі. Калі раніцай зноў узнік на шырокім полі белы ланцуг і зноў загучала «Багародзіца», яны зразумелі, што не той гэта ланцуг і не той харал. Там стаялі сотні, што хацелі памерці. Тут ішоў народ. Іуда сказаў з гэтай прычыны, што Бог памагае толькі тады, калі паможаш ты сабе сам.</div>
<div class="s5">Хрыстос наперадзе ланцуга — быў народ. Іуда з вечным сваім сувоем і сцілом — быў народ. Фама з двухручным мячом, роўным яму па даўжыні, — быў народ. Народ, які рухаўся, ашчацініўшыся дзідамі. І калі ўзвіўся над радамі крык, яшчэ да таго як татары і беларусы сутыкнуліся, Сялім зразумеў, што ён загінуў.</div>
<div class="s5">…У чатырохгадзіннай лютай сечы беларусы ўзялі поле. Узялі вялікай крывёй, але не выпусцілі з яго ніводнай душы.</div>
<div class="s5">У гэтым не было суцяшэння. Не было суцяшэння ў тым, што і тыя загінулі, бо і тыя былі людзі, і шмат у каго з іх была толькі сапрэлая сарочка пад кальчугай. Бо і над тымі быў свой Лотр і патрэба штодзённа даводзіць, што ты адданы ханству і яму. Яны проста шукалі свой кавалак ежы. Шукалі не там, дзе трэба, а там, куды вяла іх шабля, занесеная над галавой.</div>
<div class="s5">…Цяпер пра гэта можна было думаць. І Юрась думаў, разглядаючы клейну, якую трымаў у руках. Вось гэта абяцаў яму на лоб Марлора. Замест гэтага сам атрымаў стралу ў лоб.</div>
<div class="s5">Між броваў у Юрася была доўгая зморшчына. Учора яе яшчэ не было. Ён быў той самы, але большасць апосталаў і Магдаліна відавочна пачыналі яго пабойвацца.</div>
<div class="s5">Пад вечар праз натоўп прывялі на аркане Сяліма. Ён не паспеў прарвацца далёка.</div>
<div class="s5">Але яшчэ да таго, як Хрыстос пачаў гаварыць з ім, перад Юрасем сталі выбраныя ад мужычай раці і папрасілі адпусціць іх. Лета хілілася на восень, хаты былі спаленыя, нівы выбітыя, ворагаў не было. Трэба было паспець падабраць хаця тое, што не вытапталі, ды паспець выкапаць сякія-такія зямлянкі.</div>
<div class="s5">—&nbsp;З азімінаю, думаю, не спазніліся… Сеяць трэба. Мужыкі мы.</div>
<div class="s5">—&nbsp;А дадуць вам гэта зрабіць? — спытаў Хрыстос.</div>
<div class="s5">—&nbsp;Павінны б… Але ўсё адно… Зямля кліча… Патрабуе: «Сеяць!»</div>
<div class="s5">—&nbsp;Пойдзеце, — сказаў Хрыстос, — а нас тут, безабаронных, заколюць.</div>
<div class="s5">—&nbsp;Цябе? — над усім натоўпам выбухнуў рогат.</div>
<div class="s5">Юрась убачыў, як нейкі мужык, падабраўшы ятаган (а ён, выгнуты, сячэ, як вядома, унутраным бокам, нібы серп), разглядае сталь, мацае яе пальцам.</div>
<div class="s5">Урэшце мужык радасна ўхмыльнуўся, схіліўся і пачаў спрытна рэзаць ятаганам траву: здагадаўся, да чаго ён прыдатны.</div>
<div class="s5">І тады Хрыстос зразумеў — утрымаць не ўдасца. Значыць, як бы цяпер ні шукалі, як бы ні ганяліся (а цяпер будуць ганяцца ўтрапёна, як за зверам, таму што пасля падвойнага разгрому ён страшны ім) — давядзецца ўцякаць, хавацца недзе ў леснічоўках або нават імчаць нагамі за мяжу.</div>
<div class="s5">—&nbsp;Добра, — сказаў ён. — Ідзіце, людзі. Чаго ўжо.</div>
<div class="s5">Сялім глядзеў на яго поўным трыумфу позіркам. І, нягледзячы на тое, што твар яго быў у зямлі і куродыме, здавалася, што пераможца — ён, а не чалавек, які стаяў на схіле і працягнутымі рукамі (з'явіўся ў яго з нядаўняга часу такі жэст: распасцёртыя да людзей рукі), з раптоўнай чыгуннай стомай і абыякавасцю развітваўся з натоўпамі, якія плылі з поля ў розныя бакі. Яны крычалі да яго радасна, але ішлі хутка. Упэўненыя былі, што з ім нічога не здарыцца, а вось неаплодненая зямля можа адпомсціць.</div>
<div class="s5">Сілуэт ягоны на вячэрнім небе быў нібы паніклы. Як быццам стрыжань вынялі з яго.</div>
<div class="s5">Урэшце разышліся амаль усе. Пад узгоркам стаялі яшчэ толькі два атрады: адзін — спыненая днямі варта з Міра, уцекачы, усе ў жалезе і з добрай зброяй, хаця і нешматлікія колькасцю, і даволі вялікі мужычы натоўп.</div>
<div class="s5">—&nbsp;Ваўкавыскія мужыкі, — сказаў Тумаш.</div>
<div class="s5">А Іуда дадаў:</div>
<div class="s5">—&nbsp;Адпусціў — дарэмна.</div>
<div class="s5">—&nbsp;Чаму? — спытаў Братчык.</div>
<div class="s5">—&nbsp;Думку аб сяўбе кінулі шаптуны. І, здаецца, ці не з таго-ткі мірскага загона. І хай мне не дажыць да наступнага кавалка хлеба са шмальцам, калі я не здагадваюся, чыя гэта рука.</div>
<div class="s5">—&nbsp;Думаеш, сочаць? — спытаў шляхціц.</div>
<div class="s5">—&nbsp;Мала таго. Ведаюць, што зямля кліча.</div>
<div class="s5">—&nbsp;Кінь, — сказаў Братчык. — Зараз усё адно.</div>
<div class="s5">Сядала халаднаватае сонца. Трохі зызнулі без агнёў і чакалі чагосьці людзі пад узгоркам.</div>
<div class="s5">—&nbsp;Дурань ты, — сказаў Фама. — Асёл, раменныя вушы. А што, калі пастка?</div>
<div class="s5">—&nbsp;До, — паказаў на натоўп Юрась. — Хопіць крыві. Калі ўжо яна іх нічаму не навучыла.</div>
<div class="s5">І тут зарагатаў мурза:</div>
<div class="s5">—&nbsp;Вось! Вось табе і канец дарогі тваёй, Бог. Успомні Джанібека, што прайшоў ужо лязом райскага моста, што цяпер ляжыць сярод гурый! Магло ў нас быць такое, каб, перамогшы, адразу думаць, ці не давядзецца аддаваць Алаху душы свае? — Ён захлынаўся. — Ых-ых-ых!… Дзівам выдзер перамогу, чарадзействам, а не мужнасцю. Алаху пажадалася.</div>
<div class="s5">Хрыстос не вытрымаў. Зноў нібы прыдбала хрыбет, выпрасталася спіна.</div>
<div class="s5">—&nbsp;Нешта ў цябе, мурза, памяць каціная. Часта ж ён вам здраджвае, Алах. Часта ж мы чарадзействам вас пабівалі. Забылі, як вы, Кіеў узяўшы, на нас, беларусцаў, ішлі?! Як тады пад Крычавам просты мужык Іванко Мядоўнік з раццю сваёй вас гнаў?! І як мы вам яшчэ пад Крутагор'ем наклалі?! Памятай цяпер. Але ты на нас больш не пойдзеш.</div>
<div class="s5">—&nbsp;Заб'еш? — нахабна спытаў Сялім. — Ну-ну. Мы смерці не баімся.</div>
<div class="s5">Юрась усё яшчэ трымаў у руках слупок клейны.</div>
<div class="s5">—&nbsp;Нашто? Проста клеймаваны ганьбаю — не хан. Яго не палацы сустракаюць. Ты помні Крычаў! Помні Крутагор'е! Памятай Волхава балота! Памятай гэтае поле! А вось табе і метка, на памяць.</div>
<div class="s5">І ён з сілаю ўдарыў клейнаю ў лоб мурзе.</div>
<div class="s5">—&nbsp;Ідзі цяпер да сябе. Сядзі з жанчынамі на іхняй палове. Падбірай за конямі гной. Каб ведаў, як жывуць разбоем.</div>
<div class="s5">—&nbsp;Забі, — асэнсаваўшы ўсё, з надзеяй сказаў мурза.</div>
<div class="s5">—&nbsp;Ідзі. Дайце яму каня.</div>
<div class="s5">Мурза пабрыў да ўзгорка. Сеў у сядло. Рушыў каня абы-куды.</div>
<div class="s5">…І тут устрывожыліся крумкачы над лесам. Устрывожыліся мужыкі пад узгоркам. Страпянуліся мірскія коннікі.</div>
<div class="s5">Ад пушчы цягнулася кавалькада: некалькі дзесяткаў коннікаў на чале з грузным чалавекам у латах. Побач з ім ехаў нехта ў плашчы з капюшонам.</div>
<div class="s5">—&nbsp;Карніла, — сказаў Тумаш. — І каплан Басяцкі з ім.</div>
<div class="s5">—&nbsp;Нешта яны пасля імшы, — сказаў тупаваты Піліп. — Гэна, як татарам на галовы дубы пускалі, то яны… А слабыя ўсё ж татары. Падумаеш, дрэва. Мне дык унь стогадовы…</div>
<div class="s5">—&nbsp;Змоўч, — сказаў Хрыстос. — Ідзі, Марыя, стрэнь іх.</div>
<div class="s5">Басяцкі заўважыў яе здалёк. Шапянуў Карнілу:</div>
<div class="s5">—&nbsp;А мужыкі стаяць. Не зусім зработала спакушэнне.</div>
<div class="s5">—&nbsp;Ды няшмат і засталося іх. Можна і сілай…</div>
<div class="s5">—&nbsp;Паглядзім. Шуму не хочацца. Паспрабуем іначай.</div>
<div class="s5">Магдаліна спынілася перад храпамі коней.</div>
<div class="s5">—&nbsp;Сядай, — сказаў Карніла, паказваючы на вольнага каня.</div>
<div class="s5">—&nbsp;Адвыкнула, — незалежна сказала яна. — Не хачу.</div>
<div class="s5">Яны павольна ехалі за ёй да ўзгоркаў.</div>
<div class="s5">—&nbsp;Ты ведаеш, дзеўка, што ён страшны, што нельга ўжо яго выкарыстаць дзеля перамогі над курыяй?</div>
<div class="s5">—&nbsp;А мне гэта хоць бы што.</div>
<div class="s5">—&nbsp;Здрадзіла, — сказаў сябра Лайёлы. — Забыла, хто цябе з гною ўзняў, забыла, як іх правялебнасць цябе цаніў, як паважаў раней біскуп Камар.</div>
<div class="s5">—&nbsp;Не з гною, у гной вы мяне затаўклі. Самі сюды шпурнулі — то чаго вам ад мяне чакаць.</div>
<div class="s5">Басяцкі аж трохі спалохаўся, такой пагардай камянеў смертаносна прыгожы твар жанчыны.</div>
<div class="s5">—&nbsp;А між тым ён хацеў бы, каб ты вярнулася, ён па-ранейшаму дасылае табе сваю любоў.</div>
<div class="s5">—&nbsp;Нічога, — з усмешкай сказала жанчына. — Ён хутка суцешыцца. Хіба мала блудніц вакол? Ці ўвогуле жанчын? А каб і яны ўсе раптам зрабіліся строгія ці вымерлі, што вам? Думаеш, не памятаю, як вы пацяшаліся над адным законам? Маўляў, «забараніць манахам браць на выхаванне малпаў, а таксама адасабляцца ў келлях з навічкамі пад маркай навучэння іх малітвам». Хіба вам не ўсё адно?</div>
<div class="s5">Яна абражала разлічана і жорстка. Ведала, што адзін канец, і плаціла за ўсе гады.</div>
<div class="s5">Карніла пацягнуў меч.</div>
<div class="s5">—&nbsp;Кінь, — сказаў каплан. І прызнаў: — Так, звод законаў абата Пятра з Клюні. Але гэта было даўно. Цяпер царква не тая.</div>
<div class="s5">—&nbsp;Што, у мяне не было вачэй? — з'едліва спытала яна. — Усё мяняецца, не мяняецеся толькі вы ды ўладары.</div>
<div class="s5">—&nbsp;Ты ведаеш, што цябе чакае?</div>
<div class="s5">—&nbsp;Ведаю. Шчасце ваша, што спазніліся. Тут бы мне крыкнуць толькі — на дзіды б вас узнялі.</div>
<div class="s5">—&nbsp;А калі мы скажам, што ты — шлюха, падасланая да яго?</div>
<div class="s5">—&nbsp;Не паверыць. Я адкрыла яму, дзе была Анея. Я сама бачыла.</div>
<div class="s5">—&nbsp;Але, ва ўсякім разе, ты будзеш маўчаць, каб мы не аддалі яму яе, — здагадаўся раптам пра ўсё мніх. — Іначай не бачыць табе яго.</div>
<div class="s5">—&nbsp;А я ўжо і не ведаю, ці хачу гэтага.</div>
<div class="s5">Каплан добра разумеў, што намацаў нейкую трэшчыну, што жанчына можа і не выдаць, можа нават падсвядома памагчы.</div>
<div class="s5">Але ён сам сапсуў справу, вырашыўшы пашырыць гэтую трэшчыну.</div>
<div class="s5">—&nbsp;Што ў цябе, каханне? — І дадаў: — Каторае?</div>
<div class="s5">—&nbsp;Першае. Ён не ведае, але першае. І апошняе.</div>
<div class="s5">—&nbsp;Трапіш — спалім.</div>
<div class="s5">—&nbsp;А я і так спаленая. Кідалі вы мяне з рук у рукі. Позна ўбачыла, што ёсць і іншыя. Таму давай, разводзь вогнішча.</div>
<div class="s5">Надзвычай багаты інтанацыямі голас капланаў нібы ўсміхаўся. З-пад языка асцярожна высунулася травінка-джала.</div>
<div class="s5">—&nbsp;Ды я не аб тым. Вось, калі не заб'ем — ты ж сама разумееш, што недарэмна мы «спазніліся», — то аддамо яму бабу, і хай ідзе з апосталамі за мяжу. Ты не застанешся, ты з ім вымушана будзеш пайсці. Будзе ў іх дзіця. А ты? На торнай дарозе трава не расце. Ды я не аб тым. Вось каб памагла нам, пераканала, каб пайшоў без сутычкі і шуму за мяжу, — пайшла б з ім. Нікога б мы не выпусцілі. І ён бы ўрэшце стаў тваім. Калі надзеі няма, хто такую прыгажосць прапусціць. Падумай, як многа мы табе даём?</div>
<div class="s5">—&nbsp;Многа, — сказала яна. — Толькі не пойдзе ён ад яе за мяжу. А вы мне сапраўды многа прапаноўваеце. Прыміце за гэта маю падзяку.</div>
<div class="s5">Каплан гаварыў з ёю, схіліўшыся з сядла, каб ніхто не чуў. І яна, сказаўшы аб падзяцы, з нечаканай сілай адвесіла яму поўху. Аж у таго зазвінела ў вушах.</div>
<div class="s5">Мніх успыхнуў, але насільна стрымаў сябе.</div>
<div class="s5">І пад'ехалі яны да ўзгорка, і, конныя, сталі перад Хрыстом. Карніла ад'ехаў у ар'ергард, высіўся між конным мірскім атрадам і мужыкамі.</div>
<div class="s5">—&nbsp;Чаго не пайшлі? — спытаў у мужыкоў Карніла.</div>
<div class="s5">—&nbsp;А яны чаго не пайшлі? — паказаў на воінаў нехта.</div>
<div class="s5">—&nbsp;Справа не ваша.</div>
<div class="s5">—&nbsp;Ну і гэта не ваша справа, — дзёрзка адказаў мужык.</div>
<div class="s5">Хрыстос між тым глядзеў у шэрыя, трохі ў прозелень, плоскія вочы каплана. Вочы былі халодныя, нібы ў яшчаркі.</div>
<div class="s5">—&nbsp;Калі я татар біў — вы маліліся. А цяпер наляцелі на гатовае.</div>
<div class="s5">Басяцкі добразычліва здзівіўся:</div>
<div class="s5">—&nbsp;Ты? Але ж паўсюль ужо ведаюць, паўсюль паведамлена, па храмах, весях, гарадах, што паграміла іх наша рука. Што ты без царквы? Што гэты мізэрны люд без царквы, без нашых модлаў і нашага духу?</div>
<div class="s5">—&nbsp;Э-эх, чарвякі гнойныя, — сказаў Хрыстос. — Зляцеліся на храбрую смерць, трупы абрахалі. Сцярвятнікі хаця не брэшуць.</div>
<div class="s5">Мніх усміхнуўся аднымі вуснамі.</div>
<div class="s5">—&nbsp;Гардыня? Так. І неразумнасць. Без царквы, улічы гэта, сын мой, не было б перамогі. Без царквы нічога не бывае, такі закон. Ва ўсіх летапісях, што ты там ні ведай і ні крычы, запісана, што мы не ўцяклі, не кінулі вас адных, што мы падрыхтавалі гэты страшны адпор, што «татаре да беларускай зямлі ўварваліся, але царква, з малым людзем выступіўшы, народ паганскі за воляю Божаю і помашчю неспадзявана ўразіла і паграміла і лупы паадбірала».</div>
<div class="s5">Ён чаканіў гэта, нібы апускаў на плечы бессаромны, невыносны цяжар.</div>
<div class="s5">—&nbsp;Мачыся вам у вочы — скажаце: Божая раса, — буркнуў Багдан Роскаш. — Ну, а ён?</div>
<div class="s5">—&nbsp;А ён, мілы наш Тумаш, паўсюль запісаны як шалбер, які «імя Божае сабе прыўлашчыў».</div>
<div class="s5">—&nbsp;Нічога, — сказаў Раввуні, — праўда ёсць.</div>
<div class="s5">—&nbsp;Не цягніся, любы, — сказаў каплан. — Праўды ў такіх справах не было і не будзе. Царква перамагла, а не ён, не народ. — Словы ягоныя сачыліся нібы смярдзючым, усепераможным гноем. — Усе подзвігі, усе дзівы, усё чалавечае — ад яе. — Ён прыніжаў, бы ў разлічаным, халодным экстазе. — Гэта мы патаемна кіравалі вамі. Дый маліліся мы… Ты што гэта пішаш, іудаіст?</div>
<div class="s5">—&nbsp;Тое, што сказана. — Раввуні спакойна вадзіў стыласам. — І потым, ты па слабасці мазгоў не так назваў нас. Разумееш, я не іудаіст. А ён, Хрыстос, не католік. А унь Фама не праваслаўны. Гэта такая ж праўда, як тое, што ты не чалавек, а гніда, якой трапіла панства…</div>
<div class="s5">—&nbsp;Хто ж вы, цікава?</div>
<div class="s5">—&nbsp;Мы — людзі, — адказаў чалавечак. — Мы людзі, таму што мы адрынутыя ўсім гэтым светам хлусні. Але мы, адрынутыя, абылганыя паклёпам, бітыя, мы і ёсць людзі ва ўсёй праўдзе сваёй. І няма ніякай іншай праўды — ні праўды Шамоэла, ні праўды Лотра, ні праўды Яхве, ні праўды Хрыста… А калі ёсць, калі нясеце яе нам в ы, то…</div>
<div class="s5">—&nbsp;На храна нам такая праўда, — дакончыў Фама.</div>
<div class="s5">—&nbsp;Правільна, — пацвердзіў Раввуні.</div>
<div class="s5">Каплан зразумеў, што размовы не будзе. Азірнуўся. І адразу Карніла з бразганнем пацягнуў меч. І тут побач з ім спакойна сказаў нейкі мужык:</div>
<div class="s5">—&nbsp;Ану, не руш! Не руш, нашай мовай кажу табе, падла ты свінячая, Божая ты гліста.</div>
<div class="s5">Басяцкі абводзіў вачыма натоўп. І раптам спалохаўся, убачыўшы, што мужыкі трымаюць напаўнацягненымі страшныя лукі з турыных рог. Некалькі такіх лукаў глядзелі на яго. Вось ён падасць знак, і мужыкоў пасля больш-менш доўгай сутычкі самнуць… Але ён ужо не ўбачыць гэтага. Хто спадзяваўся, што тут не сякеры супраць мячоў і дзід, што гэта — паляўнічыя з поўдня? Сякера — глупства. Нават меч не бярэ міланскіх лат. Але супраць такіх лукаў яны — шкарлупіна яйка.</div>
<div class="s5">«Ініга Лопес дэ Рэкальда, — у думках паклікаў каплан. — Друг, Ігнацы Лайёла. Парай, што мне рабіць. Табе трыццаць, але ты разумнейшы за ўсіх нас, разам узятых. Парай, друг».</div>
<div class="s5">І ён убачыў твар дона Ініга. Заварушыліся вусны.</div>
<div class="s5">«Кінь, — сказаў Ініга — Ігнацы. — Адступі. Грэх не пакараць адступніка адразу. Але патаемны грэх — дараваны Богам грэх. Ты ж не ехаў сюды з н а м е р а м адступіць? Усё ад абставін. Менавіта ў іх мудрасць уладара. Дай ім слова, ну».</div>
<div class="s5">Мніх засмяяўся.</div>
<div class="s5">—&nbsp;Супакойцеся, людзі, — мякка сказаў ён. — Тысячнік пагарачыўся. Але гэтая гарачнасць заслужыць дараванне ад Бога, як і ваша непачцівасць. Царква нікога не кране («у гэтую хвіліну», — дадаў ён у думках), клянуся вам. Разыходзьцеся. Арыце. Мы сыходзім да вас. Як ні цяжка, а можа, падзешавее хлеб. Магчыма, мы саб'ём, дзеля вас, цану на сёе-тое…</div>
<div class="s5">—&nbsp;На мыла і на вяроўкі, — уголас сказаў Хрыстос.</div>
<div class="s5">—&nbsp;…Пойдзем, людзі, пакінем іх. Ім ёсць аб чым падумаць. Бывай, вясёлы цудатворца.</div>
<div class="s5">Варта з атрадам, што прыяднаўся да яе, паскакала ад вогнішчаў у ноч.</div>
<div class="s5">І ледзь сціхнуў пошчак капытоў, як гэтыя вогнішчы пачалі сычэць і рваць парай, бо іх залівалі вадою.</div>
<div class="s5">Да Хрыста падышоў той мужык, што гаркнуў на Карнілу.</div>
<div class="s5">—&nbsp;Ну вось… Мы сваю справу зрабілі, не далі цябе. Цяпер — выбач.</div>
<div class="s5">—&nbsp;Я разумею. Вы ж не багі, каб без страхі жыць.</div>
<div class="s5">—&nbsp;Але ты — Бог, — мужык зямно схіліўся перад ім. — Ты ўзнясіся. Ты, ведаеш, з вясною прыходзь. Як адсеемся.</div>
<div class="s5">І яны засталіся адны, а вакол была ноч. Хрыстос моўчкі глядзеў у змрок бліскучымі вачыма.</div>
<div class="s5">—&nbsp;Бачыш, як яны, — сказала Магдаліна. — Пойдзем… Бачыш, як яны з табою…</div>
<div class="s5">—&nbsp;Не, — з пераціснутай глоткаю сказаў ён. — Я іду да іх. Я яшчэ толькі не ведаю як. Але гэта беднае мора… Без грошай, без зямлі, без магчымасці ісці куды хочаш, без вачэй, без мовы — Бог мой, што перад гэтым мая шкура, што перад гэтым усе храмы!</div>
<div class="s5">Ноч падала зорамі. У цемры, здавалася, не было дарогі.</div>
<div class="s5">Хрыстос устаў.</div>
</div>
<div class="chapter">
<h1 class="s1">РАЗДЗЕЛ ХХХІV БОЛІ НАРАДЖЭННЯ</h1>
<div class="s5">І з'явілася на небе вялікае знаменне — жанчына, адзетая ў сонца; пад нагамі яе месяц, і на галаве яе вянец з дваццаці зорак. Яна мела ў чэраве і крычала ад боляў і пакут нараджэння.</div>
<div class="s5"><i class="s4">Апакаліпсіс, гл. 13, ст. 1, 2</i></div>
<p style="margin:0pt;">&nbsp;</p>
<div class="s5">Перапёлка! Ты не ві гняздзэчка блізка ля дарогі, перапёлка!</div>
<div class="s5"><i class="s4">Песня</i></div>
<p style="margin:0pt;">&nbsp;</p>
<div class="s5">У тым жніўні цэлы тыдзень лілі страшэнныя ледзяныя дажджы, нібы стаяў кастрычнік або нават лістапад. Не было дня, каб не выпаў на зямлю град. Перанасычаная глеба не магла больш усмоктваць залеву, і воды шырока разліліся палямі.</div>
<div class="s5">І па гэтай дарозе, што была нават не гразёю, а плынню, ішлі на поўнач чатырнаццаць чалавек. Знемагалі, падалі і зноў ішлі. Шмат дзён яны галадалі. Нават за грошы, якіх было мала, па ўсім поўдні нельга было купіць і лусты хлеба. Яны калаціліся ў азнобе, і ім недзе было не толькі пераначаваць, але і абсушыцца, бо вёскі былі спалены.</div>
<div class="s5">І ўсё ж яны ішлі на поўнач не толькі таму, што там былі цэлыя хаты і хлеб. Нават зусім не таму. Каб толькі гэта — Хрыстос пайшоў бы ў Гародню. Проста за імі ішлі па слядах. Відаць, паўсюль былі разасланы загады, бо некалькі разоў іх хацелі схапіць, і ўратаваліся яны толькі дзівам.</div>
<div class="s5">Гойсалі дарогамі раз'езды. Правяралі каля весніц. Начуючы ў лесе, не раз чулі яны сабачы брэх. І варта ім было торкнуцца спачатку на паўночны захад, а пасля — на захад — начыналася ўтрапёная аблава. Пэўна, па нейкай лініі былі выстаўлены пасты.</div>
<div class="s5">Часта чулі яны на начных дарогах крокі, галасы, тупат, часам немы лямант. Яны хаваліся ад усіх людзей і таму не ведалі, што не адны яны бягуць на поўнач.</div>
<div class="s5">Беглі натоўпамі. Беглі ад холаду і разарэння, ад бізуноў і падаткаў. Беглі, каб не памерці. Вандравалі цэлыя вёскі. Некаторых спынялі і вярталі назад. Але Юрась і яго паплечнікі не ведалі гэтага. Ім не было да гэтага справы. Іх кінулі ў момант, калі больш за ўсё ім была патрэбна дапамога. Вера ўзвяла іх на вышыні, вера і скінула. Усе ведалі, што Хрыстос — усемагутны.</div>
<div class="s5">…Па чарзе неслі саслабленую жанчыну. Стакрот на дні паміралі і заставаліся жывыя, і ў непаразуменні былі, калі ж народзіцца праўда. Нешта каля тыдня беглі яны.</div>
<div class="s5">І Хрыстос зразумеў у гэтыя дні, што ў сець трапляюць вялікія рыбы, а малыя выскакваюць з яе. А ў сець жыцця, у нерат, пастаўлены моцнымі, трапляюць адны маляўкі, а для вялікай рыбы яна не існуе.</div>
<div class="s5">Ён таксама быў дробнай рыбай. І толькі касяк такіх, як ён, мог прарваць браднік, заведзены лёсам. Нельга бясконца адступаць.</div>
<div class="s5">Ля самай дарогі было гняздо перапёлкі. Коні і каровы маглі растаптаць яго, пастушкі падабраць яечкі, конюхі разнесці вартыя жалю сцябліны, з якіх яно было звіта. Але з кожнага цэлага яйка мог вылупіцца гнеў.</div>
<div class="s5">…Іх гналі, як малявак на водмелі, як перапёлак у жыце. Трэба было спыніцца і хаця слабаю дзюбай пачаць дзяўбці, каб не загубіць навекі душы.</div>
<div class="s5">Нельга больш было бегчы. Трэба было паказаць зубы, хай сабе цаною жыцця.</div>
</div>
<div class="chapter">
<h1 class="s1">РАЗДЗЕЛ ХХХV «ДАРУЙ, МАЦІ! ТАБЕ НЕ ТРЭБА!»</h1>
<div class="s5">…Ку вобразаві Прачыстай Дзявіцы, каторы ў тамтым крае гэтак слаўны быў цудамі. Потым тые шалбераве аблудныя онага свайго аблуднага (Хрыста) да алтара Прасвятой Багародзіцы прывялі, дзе быў абраз оный чудоўны. А меў той шалёны дваістую сукню…</div>
<div class="s5"><i class="s4">«Кроніка Белай Русі»</i></div>
<p style="margin:0pt;">&nbsp;</p>
<div class="s5">І ўвайшлі яны па раскіслай, страшнай дарозе ў прадмесце Вільні і падышлі да Вострай святой брамы.</div>
<div class="s5">Віраваў перад брамай натоўп. Штурхаліся, гаманілі, чуліся праклёны, божканне, смех. Але чым далей яны прасоўваліся да аркі, тым больш было ціха і чынна, нібы людзі, як яны ёсць, на вачах ператвараліся ў анёлаў. Вочы сціпла апушчаны ці ўзведзены, на галовах няма шапак.</div>
<div class="s5">А людзі былі тыя самыя. Той самы разнамасны, абдзёрты натоўп, сярод якога — суконныя ўрады мяшчан багатых ды залатыя плямы даспехаў і багатых адзенняў.</div>
<div class="s5">Білі званы. На ўсім абшары горада.</div>
<div class="s5">—&nbsp;Скінь шапку, — сказала Хрысту Магдаліна.</div>
<div class="s5">—&nbsp;Ну не, — з нядобраю ўсмешкаю азваўся той. — У сваёй хаце што хачу, тое і раблю.</div>
<div class="s5">—&nbsp;Саб'юць.</div>
<div class="s5">—&nbsp;А я вось ім галовы дурныя пазбіваю, — сказаў Фама.</div>
<div class="s5">Не скідаючы шапак, яны прайшлі брамай. Ім пашанцавала: ніхто не прычапіўся. Магчыма, проста ніхто не заўважыў, якая гэта цаца прыйшла з Мядзінінскай дарогі.</div>
<div class="s5">—&nbsp;Вось тут і пачнём, — сказаў Хрыстос. — Калі ўжо не пачуюць перуна каля святыні, то нідзе не пачуюць.</div>
<div class="s5">…Амаль голы, ён стаяў за аркай глухога завулка, што выходзіў на Татарскую вуліцу. Рэдкія прахожыя не звярталі на гэта ўвагі. Мала што можна ўбачыць на вулках святога горада. Можа, так прапіўся чалавек, што гэта шынкарка з яго за доўг сукню здымае.</div>
<div class="s5">Між тым Магдаліна займалася дзіўнай работай. Раввуні толькі што ўсунуў адну верхнюю сукню ў другую і расправіў іх на плітах бруку. Магдаліна ліхаманкава зафастрыгоўвала абедзве сукні ля каўняра, сшывала іх адну з другой. Пасля яна зашыла іх па бартах, пакінуўшы на грудзях распор, у які маглі ўлезці два кулакі. Раввуні тым часам асабліва моцна сшыў абедзве сукні ля пояса. Усунуў кулак у распор, паспрабаваў разарваць зашытае — дудкі. Не ўдалося нават Фаме. Пасля абедзве сукні зафастрыгавалі па краях крыссяў. Цяпер сукня была дваістая.</div>
<div class="s5">—&nbsp;Ну вось, — сказаў Раввуні. — Цяпер сукня дваістая.</div>
<div class="s5">—&nbsp;Як душа чалавечая, — ялейна сказаў Ян. — У ісціне ходзяць дзеці Божыя, а на дне смурод.</div>
<div class="s5">—&nbsp;Каханы брат мой, — сказаў яму Якуб, — што ж ты ў нашым княстве жывеш, жэрці хочаш, а за праўду стаіш? Што-небудзь адно.</div>
<div class="s5">Хрыстос між тым калаціўся ў адной сарочцы: усё яшчэ было золка пасля дажджоў. На яго нацягнулі дваістую сукню і моцна перапаясалі яе.</div>
<div class="s5">—&nbsp;Ну вось, — сказаў Юрась. — Ану, Піліп, набяры каменьчыкаў. Ды сып іх мне між сарочкай і сукняй, за пазуху.</div>
<div class="s5">—&nbsp;Яно… Ды нашто… Халодныя.</div>
<div class="s5">—&nbsp;Паразважай мне яшчэ, доўбня, — лісліва сказаў Пятро. — Бог, ён ведае.</div>
<div class="s5">Піліп нагроб жмені каменьчыкаў.</div>
<div class="s5">—&nbsp;Куд-ды ты, — раззлаваўся Хрыстос. — Не ў распор, не між сукнямі. За сукні, галава яловая. Між імі і сарочкай. Каб толькі пояс трымаў.</div>
<div class="s5">…Мяркую, што ў нашай краіне не адзін я з'яўляюся аматарам нашай старажытнай беларускай мовы, яе чароўнага, лаканічнага і трохі наіўнага стылю. Таму я не магу не парадаваць астатніх, адступаючы сям-там ад майго няскладнага шматслоўя і даючы словы чалавеку, які сам бачыў гэта і расказваў аб гэтым залатой па сціпласці, народнасці і гумару тагачаснай мовай. Нашы летапісцы былі дзіўныя людзі. Нават хлусня іхняя была празрыстая і давала магчымасць убачыць на дне праўду. Магчыма, яны не надасканаліліся ў брахні ці, можа, назнарок рабілі гэта. Але, нават мечучы перуны і бліскавіцы, яны самым стылем сваім паказвалі, што сімпатыі іхнія на баку гарластых, дзёрзкіх, знаходлівых людзей, якія ўмеюць абвесці вакол пальца нават самога Бога, а ўжо служак ягоных і пагатоў.</div>
<div class="s5">Адзін з летапісцаў больш за ўсіх наблытаў вакол гісторыі ілжэ-Хрыста, калі не лічыць, вядома, Марціна Бельскага. Услед за Бельскім ён, магчыма, не па сваёй волі, змяшаў Братчыка з каронным самазванцам Якубам Мялшцінскім, махляром, на якім пробы недзе было ставіць. Нават гісторыю з сукняй ён аднёс у Чанстохаў. Тое, што здарылася з ілжэ-Хрыстом пасля, зрабіла так, што нават успаміны аб ім сталі смяротна небяспечныя.</div>
<div class="s5">Але апавяданне аб сукні напісана ў яго такой цудоўнай грубай і плоцкай мовай, так па-беларуску гавораць, гарлаюць і спрачаюцца ў ім удзельнікі гэтай гісторыі, такія яны жывыя, нягледзячы на адлегласць стагоддзяў, што я не магу пазбавіць вас, сябры мае, радасці патрымаць яго ў руках, памацаць яго разам са мною, пакаштаваць на язык.</div>
<div class="s5">Я не магу абакрасці вас, зрабіць вас бяднейшымі, адабраўшы ў вас гэтую маленькую жамчужыну, згубленую ў старой пыльнай кнізе. І адначасова гонар мой не дазваляе мне выдзерці кавалак з «Кронікі Белай Русі» і паднесці яго вам як сваё. Таму буду казаць я, а там, дзе слабы будзе мой язык, я дам словы летапісцу, які наблытаў і сям-там нахлусіў, але застаўся геніем стылю, геніем мовы, геніем хітрай іроніі і сонечнага гумару.</div>
<div class="s5">Дам словы беларускаму летапісцу Мацею Стрыкоўскаму, каноніку, які больш за ладан любіў жывога чалавека і з'едлівы чалавечы смех.</div>
<div class="s5">І вось ён кажа пра гэта:</div>
<div class="s5">«А меў той шалёны дваістую сукню, на тое ўмыслене ўробленую, дзе межы разпора могл улажыць, што хацеў, а камыкаў яму межы сукню і кашулю наклалі, ад цела…»</div>
<div class="s5">Яны прыйшлі да Маці Божай Вастрабрамскай. Зноў у шапках. Назнарок. Каб бачылі.</div>
<div class="s5">І здарылася так, што першы чалавек, які падскочыў да іх, быў той сівавусы, які бачыў Хрыста падчас выгнання гандляроў з храма і першы прызнаў яго не за махляра, а за Бога, стаўшы на калені.</div>
<div class="s5">—&nbsp;Шапку скінь, басурман!!! Бо-о!…</div>
<div class="s5">На крык азірнуліся бліжэйшыя, і тут Хрыстос са здзіўленнем убачыў, што ў натоўпе зашмат знаёмых твараў. Быў тут малады паплечнік сівавусага, старая, што калісьці маліла аб карове, яшчэ сёй-той і — ён не верыў вачам — той самы кіраўнік ваўкавыскіх мужыкоў, які тады абараніў яго ад Басяцкага і Карнілы, а пасля кінуў, сказаўшы: «Ты з вясною прыходзь. Як адсеемся».</div>
<div class="s5">—&nbsp;Свет цесны, — сказаў Хрыстос. — Цябе што, паветрам сюды прынесла?</div>
<div class="s5">Сівавусы ўсё яшчэ лез. І раптам ахнуў:</div>
<div class="s5">—&nbsp;Пане Божа… Хрыстос…</div>
<div class="s5">—&nbsp;Я, — сказаў Братчык. — Ну як, адсеяўся?</div>
<div class="s5">Той нізка апусціў галаву.</div>
<div class="s5">—&nbsp;Як быццам я не казаў, што сеяць можна… калі ёсць чым. Чаго гэта тут так хутка? Управіўся бліскавічна. І сюды раней за мяне трапіў.</div>
<div class="s5">—&nbsp;Не бі па душы, — сказаў той. — Усё ў нас забралі. Ані шэлега падатку не скінулі… Ды тут шмат нашых… Ледзь не палова… Вёскамі бягуць ад голаду. Палова краіны на поўнач сыпанула. На Полаччыну, у Гародню, сюды, на Мядзель. Паўсюль, дзе татар не было, як падвоіўся народ. Усё ж, можа, кавалак хлеба заробіш, не памрэш.</div>
<div class="s5">—&nbsp;Ну і як, зарабіў хаця першую лусту?</div>
<div class="s5">—&nbsp;Занадта нас густа, каб была луста, — сказаў сівавусы.</div>
<div class="s5">—&nbsp;Ледзь не мруць людзі, — сказаў мужык. — А што ж будзе зімой? Душу б заклаў, каб здабыць насення ды хаця трошкі хлеба. Пад карчом зімаваў бы. Як мядзведзь. Палова краіны на поўнач сыпанула.</div>
<div class="s5">—&nbsp;Каму яна патрэбная, твая душа, — сказаў сівавусы.</div>
<div class="s5">Хрыстос меў досыць далікатнасці, каб не нагадаць ім усяго, не расказаць, як самога яго цкавалі сабакамі. Да таго ж, натоўп ужо заўважыў чалавека ў шапцы. Адусюль штурхаліся дбайнікі аб святасці месца.</div>
<div class="s5">—&nbsp;Шапкі далоў! Шапкі прэч! Ану, збіце! — няголасна пакрыквалі яны.</div>
<div class="s5">—&nbsp;Сто-ой! — залямантаваў сівавусы.</div>
<div class="s5">Крычаць, тым больш гарлаць, тут было не паложана, і таму натоўп здзіўлена змоўк.</div>
<div class="s5">—&nbsp;Гэтаму дазволена! Ён татар паграміў! Гэта Хрыстос!</div>
<div class="s5">Цішыня. Аглушальная цішыня. І раптам гурма выбухнула такім крыкам, якога нават у самыя страшныя аблогі і сечы не чулі гэтыя сівыя муры.</div>
<div class="s5">—&nbsp;Хрысто-ос!!!</div>
<div class="s5">Ускінуліся са званіц вароны і груганнё.</div>
<div class="s5">—&nbsp;Прыйшоў! Прый-шоў! — цягнуліся рукі.</div>
<div class="s5">—&nbsp;Зачакаліся мы! Тугой сышлі! — лямантавалі змарнелыя твары.</div>
<div class="s5">—&nbsp;Шкуру з нас апошнюю зажыва здзерлі!</div>
<div class="s5">—&nbsp;Котлішчы, попел вакол! — плакалі закінутыя вочы.</div>
<div class="s5">—&nbsp;Магнаты ды папы ненасытныя!</div>
<div class="s5">—&nbsp;Жыцця! Жыцця дай! Зажыва паміраем!</div>
<div class="s5">Тады ён стаў падымацца на гульбішча. Ён быў упэўнены: правільна ён зрабіў, што нанясе ўдар тут. Ён толькі не ведаў, што тут столькі тых, якія ішлі з ім на татар, якія ведаюць яго, з якімі яму будзе лягчэй.</div>
<div class="s5">Вось яны. Мора.</div>
<div class="s5">Каплан стаў перад ім, загарадзіў дарогу.</div>
<div class="s5">«Маленькі, падобны на бачонак, чалавек. Пэўна ў гэты час павінен правіць тут імшу. А за спіною ягонай — манахі, служкі. Гэтых не пераканаеш, што не хоча ён абразіць святыню, што ён проста хоча зрабіць тое, на што з ахвотаю пайшла б і сама вялікая Жытняя баба, маці ўсяго сутнага, якая толькі трохі змяніла тут свой твар. Маці. Гаспадыня беларускай зямлі.</div>
<div class="s5">Тая, якая дае сілу хлебу. Нашто ёй жыць, калі памруць тыя, хто верыць у яе».</div>
<div class="s5">—&nbsp;Стой, — сказаў каплан. — Ты хто?</div>
<div class="s5">—&nbsp;Хрыстос.</div>
<div class="s5">—&nbsp;Калі ты Хрыстос, дзе маці твая? Дзе сёстры і браты?</div>
<div class="s5">—&nbsp;Я маці яму! — крыкнула з натоўпу старая, што маліла аб карове.</div>
<div class="s5">—&nbsp;І я!… І я!</div>
<div class="s5">—&nbsp;Мы яму браты! Мы сёстры! Мы! Мы!</div>
<div class="s5">І гэты крык прымусіў Братчыка забыць, што за ім палявалі, бо людзі кінулі яго. Гэты крык зрабіў тое, што свет неяк дзіўна затуманіўся ў яго вачах, і ён упершыню не асудзіў свой лёс.</div>
<div class="s5">«Магла ж сапраўды быць хата».</div>
<div class="s5">І ён нібы ўспомніў хату пад яблынямі… Старых на траве… Ціхую рэчку, дзе вадзіліся самы. Самога сябе, які пускаў на купалле вянкі.</div>
<div class="s5">І ўжо разумеючы: так трэба… так трэба дзеля святой прыналежнасці да гора ўсіх гэтых людзей, да радасці іх, да агульнага жыцця ўсіх людзей, ён сказаў (і гэта была праўда):</div>
<div class="s5">—&nbsp;Была ў мяне хата. Далёка-далёка. Там цяпер вогнішча. Попел. Прах. Як ва ўсіх вас. І вінаваты я, ведаю: забыў. У гонары сваім узнёсся, пагарджаў, ніжэй сябе лічыў, даруйце мне. А цяпер успомніў… Ану, гець з дарогі!</div>
<div class="s5">Са звонам вылецела вялізнае акно: як заўсёды, перастараўся Піліп.</div>
<div class="s5">—&nbsp;Даруй, маці Сутнага, Ціоця, Жытняя баба, Маці Божая, — сказаў Братчык. — Табе ж не трэба.</div>
<div class="s5">І ён прыгаршчамі стаў браць з алтара золата і каштоўныя каменні і сыпаць іх між сукнямі. Каплан, убачыўшы святатацтва, пабег, каб разам не загінуць ад немінучай нябеснай маланкі.</div>
<div class="s5">«…і кеды быў да алтара прыведзены, з рук іх вырваўшыся, яка шалёны прыпаў да алтара, на якім было поўна пенязей* і камыкаў, на афяру злажоных, і, хвацяючы пенязі, клаў іх сабе ў распор аж занадта. Мніх-каплан, каторы на той час мшу справоваў, ад страху ўцёк».</div>
<div class="s5"><i class="s4">* Грошай.</i></div>
<div class="s5">Народ на вуліцы чуў крыкі. Пасля сам каплан бачонкам скаціўся з гульбішча, кінуўся прэч:</div>
<div class="s5">—&nbsp;Да алтара прыпаў! Камні хапае! Матка Боска, ды лясні ты яго па галаве!</div>
<div class="s5">…Служкі схапіліся за мячы, — стаў на дарозе ў іх Тумаш. Выставіў наперад даволі магутнае, хаця і падупалае ад галадоўкі, пуза. Напнуў грудзі.</div>
<div class="s5">—&nbsp;За зброю хапаецеся? Пры Маці? Я вам хапану. Я вас зараз так хапану!…</div>
<div class="s5">Тыя сумеліся. І тады на Хрыста кінуліся ашаломленыя было манахі. Схапілі за пояс, здзерлі яго…</div>
<div class="s5">«Па ім (каплану) другі мнішы, адумеўшыся, прыпадуць пояс на ім абарваць, мнімаючы, бы пенязі клаў за кашулю занадта, але ад тамтоля толькі камыкі павыпадалі, а пенязі ся ў распоры, за падшыўкаю сукні засталі. Мніхі, здумешыся… думаючы, бы пенязі ў каменне ся абярнулі справаю дыявальскаю, пачалі заклінаць каменне і малітвы над нім модліць і псалмі спяваць, абы ся знову ў першую форму сваю абярнулі».</div>
<div class="s5">…На падлогу сапраўды высыпаліся каменьчыкі. І ўсе аслупянелі.</div>
<div class="s5">А пасля пачаўся шабаш і садом: стогны, плач, дзікае выццё ад жаху, выгукі. Ледзь не істэрычныя галасы на верхніх нотах выкрыквалі псалмы.</div>
<div class="s5">—&nbsp;Нечасцівыя не будуць прад вачыма тваімі: ты ненавідзіш усіх, хто робіць беззаконне.</div>
<div class="s5">Нехта рыдаў:</div>
<div class="s5">—&nbsp;Бо няма ў вуснах іхніх ісціны… Асудзі іх, Божа, хай падуць яны ад задумаў сваіх; па мноству нячэсця іхняга, адрынь іх, бо яны ўзбунтаваліся супраць цябе.</div>
<div class="s5">Яшчэ адзін гарлаў, як спалоханы змяёю бугай:</div>
<div class="s5">—&nbsp;Сакрушы мышцу нечасціваму і злому так, каб шукаць і не адшукаць ягонага нячэсця.</div>
<div class="s5">Хрыстос стаяў над гэтым стоўпатварэннем і ўсміхаўся. Зараз ён пагарджаў толькі гэтымі.</div>
<div class="s5">Музыка змянілася. Нехта, відаць, зняверыўся ў псалмах і пачаў заклінаць, як цёмныя яго бацькі:</div>
<div class="s5">—&nbsp;Чорт Савул, чорт Калдун — паступіцеся. Пане наш Пяруне, Езус наш найлітасцівы, Вялес, быдлячы Бог і Ўласі святы, рассейце, забурыце падкопы, зрабіце, каб каменні ў першую форму сваю абярнуліся.</div>
<div class="s5">Пасля гэтай дзікай какафоніі звалілася раптоўная цішыня. Мніх схіліўся над каменьчыкамі і асцярожна, як жар, памацаў іх:</div>
<div class="s5">—&nbsp;Н-не памагло.</div>
<div class="s5">Твары былі збянтэжаныя і расчараваныя. І тады мніх узняў евангелле, псалтыр і заклінальную кнігу і шваркнуў іх аб падлогу:</div>
<div class="s5">—&nbsp;Калі такога д'ябла не бачылі — ідзіце з ім самі да ўсіх д'яблаў!</div>
<div class="s5">«…але калі тое каменю нічога не памагло, мніх кнігі свае заклінальныі, разгневаўшыся, кінуў аб зямлю, мовечы: ежасмы такога дыявала не бачылі, пойдзеце там з ніх да ўсіх д'яблаў».</div>
<div class="s5">Гучна, страшна бразнуліся аб каменныя пліты цяжкія тамы ў скуры, дрэве і золаце. Якуб Алфееў заплюшчыў вочы.</div>
<div class="s5">Яму здалося: ударыў пярун, і д'ябал, дзіка зарагатаўшы, з'явіўся ў агні, схапіў кнігі пад пахі, што смярдзелі потам, серай і паленымі грэшнікамі, зрабіў непрыстойны рух у суправаджэнні гэткага ж гуку і пярунападобна ўзляцеў.</div>
<div class="s5">Ён узняў вейкі і зразумеў, што гэта коцяцца сходамі, уцякаюць манахі. Кнігі па-ранейшаму ляжалі на падлозе.</div>
<div class="s5">Хрыстос кідаў з гульбішча ў народ ахапкі караляў і грошы:</div>
<div class="s5">—&nbsp;Спакойна падыходзьце, людзі. Бярыце па залатому або па жамчужыне. Хопіць гэтага на зіму, абы было дзе купіць. Бярыце! Не патрэбна гэта ні Жытняй маці, ні мне. Нясіце дзецям! Жывіце! Дзеля каго, як не дзеля сябе, сабралі ўсё гэта яны?!</div>
<div class="s5">Залаты дождж падаў на рукі людзей. І за ўвесь гэты час ніхто не штурхнуў другога, не наступіў на нагу, не вылаяўся, не ўзяў больш адной жамчужыны, або адной манеты, або — калі сям'я была дужа вялікая — дзвюх. Грошы належалі Жытняй маці, іх нельга было шарпаць.</div>
<div class="s5">—&nbsp;Хіба яны пастыры? Яны аддаліся распусце так, што робяць усялякую нечысціню з ненаеднасцю. Морды іхнія горш за д'яблаў азадак. Мацей яшчэ аб іх сказаў — праўда, Мацей?…</div>
<div class="s5">—&nbsp;Н-но…</div>
<div class="s5">—&nbsp;Любяць, мярзотнікі, прадузляжанні на бяседах і старшынствы ў сінагогах… І прывітанні ў народных сходах і каб людзі звалі іх: «Настаўнік! Настаўнік!»</div>
<div class="s5">Моўчкі, сурова слухаў люд.</div>
</div>
<div class="chapter">
<h1 class="s1">РАЗДЗЕЛ ХХХVІ ШТО ЛЮБЯЦЬ ПАСКУДНІКІ, АБО ШПІЁН</h1>
<div class="s5">І не дзіва; таму што сам Сатана прыймае выгляд анёла святла.</div>
<div class="s5"><i class="s4">Другое пасланне карынфянам, гл. 11, ст. 14</i></div>
<p style="margin:0pt;">&nbsp;</p>
<div class="s5">Не еш занадта цукру — завядуцца ў цябе там, дзе не трэба, пчолы.</div>
<div class="s5"><i class="s4">Беларуская народная мудрасць</i></div>
<p style="margin:0pt;">&nbsp;</p>
<div class="s5">Яны сапраўды любілі тое, аб чым казаў людзям з гульбішча Братчык. Але зараз ім было не да гэтага, таму што больш за ўсё яны любілі свой спакой, сваю ўладу і саміх сябе. Першае паляцела сёння да ўсіх д'яблаў, разам з віленскім ганцом, і можна было меркаваць, што калі так пойдзе і далей, то палятуць другое і трэцяе.</div>
<div class="s5">Таму не было больш шчадралюбага сходу за ўсю гісторыю ў вялікай суднай зале. Усе зліўкі сабраліся тут сёння бараніць сваю любоў.</div>
<div class="s5">Сядзелі ўсе духоўныя асобы, як каталіцкія, так і праваслаўныя, бо любоў іх была аднолькавая; сядзелі радцы і войт, бо яны падзялялі тую любоў. Сядзеў Карніла, бо яму загадвалі ад імя любві. Сядзеў бурмістр Юстын. Па прывычцы хутчэй, бо першых дваіх любовей яго паспяхова пазбаўлялі, і таму ён не мог любіць і паважаць сябе.</div>
<div class="s5">Перад любяшчымі стаяў расстрыга Іллюк, раней прарок па схільнасцях, цяпер — па заданні:</div>
<div class="s5">—&nbsp;Вось і ўсё… А людзі ў горадзе гавораць, што неадменна ён цяпер за Гародню возьмецца… Маўляў, хай толькі пакліча — усе пойдзем… Маўляў, вось гэта сапраўдны Хрыстос наш. На што ўжо татары ды іудзеі — і тыя яго чакаюць. Назва, кажуць, імя — гэта справа дзесятая. Па-іхняму ён Хрыстос, па-нашаму «месія», «махадзі» і чорт яго ведае яшчэ як.</div>
<div class="s5">—&nbsp;Добра, Іллюк. Але ж мы адразу анафему яму агаласілі, — сказаў Лотр. — Як гэта слухаюць? Няўжо няма постраху?</div>
<div class="s5">—&nbsp;Плююцца, — апусціў звярыную галаву Іллюк. — Кажуць: «Гэта ўсё адно…»</div>
<div class="s5">—&nbsp;Ну, чаго замяўся?</div>
<div class="s5">—&nbsp;Не карайце… «усё адно як д'яблы анафематствавалі б анёла».</div>
<div class="s5">—&nbsp;Т-так, — сказаў Басяцкі. — А юроды крычаць? А ты?</div>
<div class="s5">—&nbsp;Крычым. «Сарамата галізны яго… Журба вялікая… Звер, вачыма споўнены спераду і ззаду». Як пажахлівей крычым, каб незразумела. «Сонца, як валасяніца! Мора робіцца крывёй! Сем тысяч імён чалавечых у адной Гародні загіне!»</div>
<div class="s5">Ён загікаў і закрычаў так, што ва ўсіх мароз прабег спінаю.</div>
<div class="s5">—&nbsp;А яны не зважаюць. Кажуць, усё адно жыцця няма. І сёння Кірык Вястун, каваль ды дудар «Братачка» гаварылі нейкаму вусатаму, каб ён заставаўся тут і памагаў… А мы, маўляў, выходзім і чакаем, а нейкі Занон (адзін Гаўрыла ў Полацку!) каб збіраў людзей, ды хадзем яму насустрач.</div>
<div class="s5">—&nbsp;Знайшлі? — спытаў Камар.</div>
<div class="s5">—&nbsp;Не, — адказаў Карніла. — Паспелі ўцячы. А Зянона ніхто не ведае. Пэўна, не з Гародні.</div>
<div class="s5">—&nbsp;Ч-чорт! — сказаў дамініканец. — Ну добра, пакуль нічога не здарылася. Менавіта п а-к у л ь. Небяспека ёсць, але пакуль толькі цень небяспекі. А вы то памылку за памылкай рабілі, а то галовы ад жаху пагублялі. Нарадзілі пачвару і не ведаеце, як утаймаваць.</div>
<div class="s5">Сказаў ціха:</div>
<div class="s5">—&nbsp;Іллюк, ты пакрыўджан. Знайдзі людзей, здатных раз ударыць нажом.</div>
<div class="s5">—&nbsp;Не выйдзе, — сказаў Іллюк. — Усе моляцца на адну ягоную памяць. А і я таксама баюся. На кавалкі расшкамутаюць. Вераць. Няхай сабе ён гэта і сілаю Вельзувела дзівачыць.</div>
<div class="s5">—&nbsp;Шкада. Мог бы атрымаць трыста злотых.</div>
<div class="s5">—&nbsp;Мёртваму што трыццаць, а што і тры тысячы.</div>
<div class="s5">—&nbsp;І ўсё ж паклапаціся аб нажы. Іначай…</div>
<div class="s5">—&nbsp;Пастараюся, — зразумеў Іллюк. — Пастараюся знайсці.</div>
<div class="s5">—&nbsp;І яшчэ пастарайся крычаць галасней, што гэта антыхрыст, што цяжка адразу разабрацца. Ідзі.</div>
<div class="s5">Іллюк пайшоў: сумёт бруднага меху і нячэсаных валасоў. Сінкліт маўчаў. Пасля Лотр буркнуў:</div>
<div class="s5">—&nbsp;Смурод які! І любіце ж вы гэтых шпіёнаў, віжоў, даносчыкаў. Сорам проста.</div>
<div class="s5">—&nbsp;А вы не любіце? — ціха спытаў дамініканец.</div>
<div class="s5">—&nbsp;Па-мойму, таксама глупства гэта, — сказаў біскуп Камар. — Не сачыць трэба. Не сачы, а сячы. Пій V мае рацыю*.</div>
<div class="s5">* Адкуль біскуп Камар і дамініканец Басяцкі маглі ведаць, што скажа венецыянскаму інквізітару і трыбуналам Пій V, пантыфікат якога прыходзіцца на 1566-1572 гады, ледзь не на пяцьдзесят год пазней за нашы падзеі, аўтар не ведае. Але прадбачэнне імі будучыні трэба таксама аднесці на кошт промыслу Божага. Геніі празараюць праз дзесяцігоддзі і нават стагоддзі.</div>
<div class="s5">Твар наліўся бурай крывёй, пенныя заедзі заварушыліся ў кутках рота:</div>
<div class="s5">—&nbsp;Памятаеце ягоную інструкцыю веніцэйскаму інквізітару? «Катуйце без жалю, шматуйце без літасці, забівайце, спальвайце, знішчайце вашых бацькоў, матак, братоў, сёстраў, калі выявіцца, што яны не аддадзены слепа вярхоўнай ідэі». Вось гэта па мне. Вось гэта так. І паўсюль добрыя гасудары так робяць: і наш, і французскі, і сам папа, і вялікі князь маскоўскі… хаця ён і схізмат.</div>
<div class="s5">Дамініканец кашлянуў.</div>
<div class="s5">—&nbsp;Залатыя словы, — саркастычна сказаў ён. — Толькі ваша вучоная галава, па занятасці, відаць, ведала інструкцыі Пія інквізітарам і не ведала інструкцыі таго ж Пія трыбуналам. А там сказана: «Завядзіце столькі шпегаў і даносчыкаў, колькі вы ў стане аплаціць. Абавяжыце іх назіраць за міранамі… і даносіць вам аб усіх грамадскіх і прыватных непарадках. Ніколі не стаўце пад сумненні іхнія паказанні, паражайце ўсіх, на каго яны вам будуць указваць, нявіннага або вінаватага, бо лепей умярцвіць сто нявінных, чым пакінуць у жывых хаця б аднаго вінаватага».</div>
<div class="s5">Мніх усміхнуўся:</div>
<div class="s5">—&nbsp;І вось таму я люблю абедзве інструкцыі і люблю шпегаў і займаюся з імі. Урэшце, я дамініканец, майму ордэну даверана святая інквізіцыя. І таму я займаюся і дазнаннямі адначасова. У той час, як вы толькі мянціце языком.</div>
<div class="s5">Камар у ярасці ўскочыў.</div>
<div class="s5">—&nbsp;Гэта вы ўжо занадта, — з дакорам сказаў Лотр. — Так абразіць вернага служыцеля царквы.</div>
<div class="s5">Басяцкі таксама патроху закіпаў:</div>
<div class="s5">—&nbsp;Вось што, мне гэта абрыдла. Збудуеш нешта стройнае — заплююць, заваляць, загадзяць у вачах усіх. Я не ведаю, як служаць царкве, як любяць Бога, — ён зірнуў на біскупа, — большасць клірыкаў. Але я ведаю адно — ведаю, што на вачах у людзей нельга распуснічаць так, як яны. На вачах… Бо гэта нараджае нелюбоў, нянавісць, гнеў, выбух, смерць!</div>
<div class="s5">—&nbsp;Аб чым вы?</div>
<div class="s5">—&nbsp;Аб тым. Завялі голад у той час, як хапіла б і моцнага недаядання. Хацелася мець лішні шэлег, а страціце ўсё. А адсюль і няўдачы з гэтым аспідам, і ганьба з татарамі, і тое, што мы ўвесь час сячом сук пад сабою і ляснемся азадкам або, прабачце, мордай у гной. Абжэрліся салодкім жыццём — і нарадзілі, магчыма, сваю смерць. Знемагалі ў празмерных асалодах, а цяпер круціцеся. Як тут не ўспомніць прыказкі аб пчолах?</div>
<div class="s5">Сінкліт маўчаў. За вузкімі вокнамі былі цішыня і ноч, але яны слухалі гэтую цішыню і не верылі ёй.</div>
</div>
<div class="chapter">
<h1 class="s1">РАЗДЗЕЛ ХХХVІІ НАБАТ</h1>
<blockquote>Я плакаў, мора ўбачыўшы. Я плакаў,<br />Калі з каўчэга зноў убачыў сонца.<br /></blockquote>
<div class="s5"><i class="s4">Міф аб Утнапішціме</i></div>
<p style="margin:0pt;">&nbsp;</p>
<div class="s5">Святой службе і ўвогуле царкоўнай і магістрацкай, раднай эліце, роўна, як і нобілям, было аб чым непакоіцца. 13 жніўня шматтысячны натоўп выйшаў з Вільні на гародзенскую дарогу. Некаторыя летапісі казалі пазней аб «багамольцах», але на самай справе гурмы былі далёка не такія аднародныя. Акрамя пілігрымаў, былі тут рамеснікі з поўначы (даўно ўжо ў іх не было працы), найміты, разлічаныя па заканчэнні жніва, моладзь з пачынкаў, шкаляры, але галоўную частку гурмы складалі ўцекачы з разоранага, выпаленага татарамі поўдня і сярэдзінных земляў Белай Русі. Наўрад ці ім у гэты час было да багамолля. Проста і ў Вільні яны не знайшлі хлеба для жыватоў і зерня дзеля пустых сваіх ніў. Нельга было купіць нават за грошы, што прыдбалі яны дзёрзкасцю Юрася Братчыка, рачонага Хрыста. Быў неўраджай.</div>
<div class="s5">Яны ішлі абы ісці. Большасць не ведала, куды падацца, і рушыла на гародзенскую дарогу, бо на яе выйшаў Хрыстос з апосталамі.</div>
<div class="s5">Рухала імі не мэта, а немагчымасць заставацца на месцы.</div>
<div class="s5">А галоўнае, усімі гэтымі тысячамі рухаў голад або прывід блізкага голаду.</div>
<div class="s5">Нішто яшчэ не прадракала наступных падзей, калі яны, адтупаўшы ў той дзень блізка сарака (нямераных, вядома, ані імі, ані кім яшчэ тады) кіламетраў, сталі начлегам ля нейкай невялікай вёскі. Паныласць валодала імі. Раніцай частка хацела ісці на поўнач, у балтыйскія гарады, частка на поўдзень, бо спадзявалася, што ўцякло зашмат народу, што поўдзень моцна абязлюдзеў і магнаты, з нявыкруткі, будуць даражыць працоўнымі рукамі. На Гародню амаль ніхто не хацеў ісці. Ведалі, як звязвацца з бацькамі царквы і прыснымі.</div>
<div class="s5">І, магчыма, нічога б не было, каб загад аб анафематстваванні прыбыў у вясковую царкву днём пазней і не сустрэўся тут з чалавекам ад Іллюка, які спяшаўся ў Вільню, не ведаючы, што Хрыстос выйшаў з яе, што ён ужо тут і, галоўнае, не адзін.</div>
<div class="s5">Выпадковасць, падрыхтаваная голадам, нашэсцем, хцівасцю багатых і моцных, зрабілася раптам заканамернасцю і прынесла праз некаторы час свае страшныя, крывавыя і велічныя плады.</div>
<div class="s5">У стане ўжо дагаралі вогнішчы (ночы пасля дажджоў зрабіліся цёплыя, нібы ў ліпені, а гатаваць дужа не было чаго), калі ў царкве, наводшыбе ад вёскі, запалалі вокны, а праз некаторы час пачуліся спевы.</div>
<div class="s5">З цікаўнасці людзі рушылі туды, пачулі страшны, чэраўны рык дыякана, знаёмыя словы аб пракажэнні, удаўленні і імгненнай смерці розных там ворагаў людства, зразумелі, што ідзе анафематстваванне, а пасля ўчулі, што анафему спяваюць чалавеку, які пабіў татар (аб ягоных выбрыках у Наваградку яны, вядома ж, не ведалі, а каб і ведалі, то не паверылі), разагнаў гандляроў і вось толькі зараз даў ім грошай, чалавеку, які стаіць сярод іх і нават з цікавасцю слухае страшныя, глухія, закасцянелыя словы праклёнаў.</div>
<div class="s5">Натоўп застыў.</div>
<div class="s5">Яны б, вядома, менш былі ўражаны, каб даведаліся, што анафему спяваюць паўсюль, куды дасягне лапа святой службы і гародзенскіх папоў.</div>
<div class="s5">Але яны ў той час не думалі пра гэта. Для іх менавіта ў гэтай вось драўлянай царкве, што тырчала перед вачыма, увасобілася зараз галоўнае зло.</div>
<div class="s5">—&nbsp;Чуеш? — спытаў ваўкавыскі мужык.</div>
<div class="s5">—&nbsp;Гэта яны за тваё дабро, Хрыстос, — сказаў сівавусы.</div>
<div class="s5">Натоўп маўчаў, але яшчэ не ведаў, што рабіць. Нейкі шэры чалавек, увесь гнуткі, нібы бяскосты, пачуўшы імя, названае сівавусым, праштурхаўся праз натоўп і стаў, гледзячы Юрасю ў рот цьмянымі, нібы ў крата, вачыма. Чакаў.</div>
<div class="s5">—&nbsp;Плюнь, — сказаў Раввуні. — Быў злодзей — быў якраз. Стаў Хрыстом — значыцца, анафема. Закон.</div>
<div class="s5">Шэры, нібы пачуўшы пацверджанне, пачаў непрыкметна заходзіць у бок Юрасю, дзе шчыльней за ўсё стаяў натоўп. Твар ягоны быў нібы сляпы і не выклікаў ніякіх падазрэнняў. Доўгія рукавы хавалі рукі.</div>
<div class="s5">Невядома, чым бы скончылася маўчанне, каб шэры раптам не кінуўся наперад. Гэта было зроблена бліскавічна, ніхто нават не паспеў зразумець, што такое. На імгненне ён як бы прыліпнуў да Хрыста, вокамгненна выхапіў руку з чымсьці бліскучым, прыціснутым да запясця і перадплечча, і зверху ўніз нанёс слізготны, страшны, на волас ад цела, майстэрскі ўдар.</div>
<div class="s5">Пасля ён вытаргнуў бліскучае (сляпое аблічча ягонае ззяла нечуваным, фанатычным захапленнем) і прарыдаў у трыумфе і самазабыцці:</div>
<div class="s5">—&nbsp;Лотр!… Царква святая! Прымі ворага!</div>
<div class="s5">Хрыстос павярнуўся і, хістаючыся, глядзеў на яго. Усё гэта здарылася так хутка, што не мог бы мінуць час нават між адным мірганнем веяў і другім. Шэры разлічана перахапіў нож (ніхто не заўважыў як) і ўдарыў на гэты раз знізу. Але на гэты раз ён не паспеў: Юрась стукнуў яго нагою па руцэ, выбіў бліскучае і ўдарам у твар зваліў на апосталаў. Шэрага схапілі.</div>
<div class="s5">—&nbsp;Ваўкі Божыя! — у экстазе, з пенаю на вуснах крычаў шэры. — Ірвіце! Шматайце!</div>
<div class="s5">—&nbsp;Лотр? — усё яшчэ хістаючыся, перапытаў Хрыстос.</div>
<div class="s5">—&nbsp;Гляньце на лепшы мой час! — напінаўся фанатык. — На пакуту маю! Гляньце, вось ірвуць мяне, але ўражаны сын Беліяла!</div>
<div class="s5">Усе глядзелі на яго і на зямлю. На ёй ртутным, трохі скрыўленым языком ляжаў страшны зарукаўны ікол — паменшаная копія мяча для бою ў цеснаце. Паменшаная і, вядома, разлічаная на ўдар адной рукою.</div>
<div class="s5">—&nbsp;Чаго ж ты не падаеш?! — хрыпеў схоплены. — Падай! Падай! Душа твая ўжо ў дарозе.</div>
<div class="s5">—&nbsp;Майстра, — нават з некаторай павагаю сказаў Хрыстос. — А падаць мне — чаго ж?</div>
<div class="s5">Народ ахнуў толькі тут.</div>
<div class="s5">—&nbsp;Бессмяротны? — фанатык абвіснуў.</div>
<div class="s5">—&nbsp;Не дзейнічае, — загулі галасы. — Вядома, не дзейнічае. Ведаў бы, на каго руку ўздымаць.</div>
<div class="s5">І зноў маўчанне. І зноў людзі пачулі, як дыякан на верхніх нотах, амаль зрываючы голас, узглашае:</div>
<div class="s5">«Ан-на-фем-ма-а-а-ы».</div>
<div class="s5">—&nbsp;Хлопцы! — залямантаваў раптам малады. — Дык гэта што ж?! Яго гнаць будуць, праклінаць, а мы маўчым? Ён заступаецца, а мы маўчым? На яго нож імем царквы заносяць, а мы маўчым? Ды калі яны Бога клянуць, калі нож на яго заносяць — што дамы іхнія, як не гнёзды д'яблавы?!</div>
<div class="s5">—&nbsp;Раскідаць! — падхапілі галасы.</div>
<div class="s5">—&nbsp;Па бервяну разнесці!</div>
<div class="s5">—&nbsp;Гані іх з пацучынага занорка!</div>
<div class="s5">Натоўп рынуў да царквы.</div>
<div class="s5">Праз некаторы час уся яна, ад падмурка да званіцы, зырка палала: на сцены вылілі некалькі вядзёрных бутыляў з алеем. Астатнія глуха бухалі ў падклецці. Полымя, знайшоўшы цягу ў званічнай трубе, пачынала лізаць званы. У трубе круцілася і раўло, бы ў пекле, і тромб паветра, увесь час мацнеючы, пачынаў гайдаць званы. Часам яны глуха ўздыхалі.</div>
<div class="s5">Шэры глядзеў на агонь ненавідзячымі, нібы сляпымі, вачыма.</div>
<div class="s5">—&nbsp;А з гэтым што? — спытаў малады.</div>
<div class="s5">—&nbsp;Кінуць! — крычалі адусюль. — У агонь!</div>
<div class="s5">Дзесяткі рук схапілі яго і панеслі да пажарышча, узнялі, пачалі разгойдваць.</div>
<div class="s5">—&nbsp;Стой, — сказаў Хрыстос.</div>
<div class="s5">Дзіўна, яго пачулі адразу.</div>
<div class="s5">—&nbsp;А што, кепская з яго будзе смажаніна, хлопцы? — усміхаючыся, сказаў ён.</div>
<div class="s5">—&nbsp;Д-ды нельга сказаць, каб самы смак… — вусы сівавусага варушыліся.</div>
<div class="s5">—&nbsp;То хай ён трохі яшчэ лою нагуляе, смаркуль, — сказаў Хрыстос. — Будзе ведаць, як са сваімі цацкамі ў сур'ёзную гамонку лезці.</div>
<div class="s5">Людзі вызвалена зарагаталі.</div>
<div class="s5">—&nbsp;Хай паплачацца ў тых, хто даслаў, дурань няшчасны. Можа, яму цыцу дадуць.</div>
<div class="s5">—&nbsp;Няма ў іх.</div>
<div class="s5">—&nbsp;А чорт яго ведае. Там у іх адзін Лотраў прычотнік ёсць, рымлянін, то, дальбог, не разбярэш, хто ў іх там мужык, а хто баба.</div>
<div class="s5">—&nbsp;Забі, — хрыпеў кінуты. — Забі, сатана.</div>
<div class="s5">—&nbsp;Ідзі, — сказаў Хрыстос, — ідзі, пакуль не перадумаў. Бач, з ножыкам яму абысціся, бы ў свайку згуляць. Гэта ж падумаць, руку на чалавека!</div>
<div class="s5">Кінуты ляжаў, як мех з анучамі. Усе глядзелі. Пасля ён узняўся і павольна, не сваімі нагамі, пайшоў прэч ад агню, у цямноцце.</div>
<div class="s5">—&nbsp;Іосія, — сказаў Хрыстос, — ану, пройдзем.</div>
<div class="s5">Яны спусціліся па адхону да самага крайняга вогнішча, над самай ручаінай. Людзі засталіся каля царквы глядзець на агонь.</div>
<div class="s5">—&nbsp;Няма, брат, на свеце лепшага відовішча за пажар, — з павагай да іх сказаў Хрыстос. — Калі, вядома, гарыць не твая хата.</div>
<div class="s5">Падумаў і дадаў:</div>
<div class="s5">—&nbsp;Калі гарыць не чалавечая хата.</div>
<div class="s5">І сеў, скідаючы хітон.</div>
<div class="s5">—&nbsp;Паглядзі, што гэта ў мяне на спіне.</div>
<div class="s5">Іуда ахнуў. Хітон густа набракнуў крывёю. Сарочка была хоць выцісні.</div>
<div class="s5">Абмываючы цела, іудзей сказаў:</div>
<div class="s5">—&nbsp;Адно я здзіўляюся, як цярпеў? Другое я здзіўляюся, як гэта ўсё так абышлося? Проста глыбокі парэз.</div>
<div class="s5">—&nbsp;Нельга паказваць крыві, разумееш. — Шкаляр заскрыгатаў зубамі, калі сушаная трава-крываўка лягла на рану. — А наконт другога, то правільна здзіўляешся. Вялікі майстра наносіў удар. Надвае распаласаваў бы, каб не пашэнціла.</div>
<div class="s5">—&nbsp;Добрае шанцаванне. Далі былі па шыі, але пашэнціла, паспеў унікнуць. Крутануўся, і ўсяго толькі і выбілі, што восем зубоў.</div>
<div class="s5">—&nbsp;Пашэнціла. Зажыве, як на сабаку. Пашэнціла, што ікол узяў. Смертаносная брыда, не ўратуешся. Але скрыўленая. Што да рукі, што і да цела прылягае… О-ох! Калі сустрэне перашкоду — слізгане, і ўсё. А я ў сукню там дваццаць залатых шчыльна нашыў. Ты, конаўка, заўсёды ніц не ўтаропаеш, раздасі, а раптам варту падкупіць давядзецца або коней дастаць, калі смерць на плячах вісець будзе? То ж бо! А яшчэ кажуць, што грошы — ад д'ябла.</div>
<div class="s5">Калі яны вярнуліся да пажарышча, натоўп неяк дзіўна маўчаў.</div>
<div class="s5">Усе глядзелі на іх.</div>
<div class="s5">—&nbsp;Ну, пагаварылі? — спытаў сівавусы. — Цяпер што?</div>
<div class="s5">—&nbsp;Не ведаю.</div>
<div class="s5">—&nbsp;Павінен ведаць, раз Бог, — аблічча маладога было страшнае.</div>
<div class="s5">—&nbsp;А калі я шкаляр?</div>
<div class="s5">—&nbsp;Усе мы шкаляры ў Бацькі Нябеснага, — непахісна сказаў сівавусы.</div>
<div class="s5">Страшная сіла была ў ягоных словах і пільным позірку.</div>
<div class="s5">—&nbsp;Я чалавек.</div>
<div class="s5">—&nbsp;І сын Божы быў чалавек, — вочы ў сівавусага былі як жар, можа, ад зарыва.</div>
<div class="s5">—&nbsp;Ды я…</div>
<div class="s5">—&nbsp;Кінь, ты і тады баяўся, як упершыню прыходзіў. Гэта нічога. Мы цябе ў крыўду не дамо.</div>
<div class="s5">—&nbsp;Не ведаю, аб чым кажаш ты. — Хрыстос адчуваў, што яго зацягвае, што дарогі назад няма.</div>
<div class="s5">—&nbsp;Брэшаш, ведаеш, — прарвала раптам сівавусага. — Павінен быць Бог, раз нам гэтак кепска, раз нам — смерць. — Горла ягонае раздзімалася. — Не смей ношай грэбаваць.</div>
<div class="s5">—&nbsp;Скінеш яе з плеч — канец нам, — горача зашаптаў малады.</div>
<div class="s5">Фама раптам крэкнуў і ўстаў:</div>
<div class="s5">—&nbsp;Вось што, хлопчыкі. Я мяркую, гэта ў вас дух Божы ўсяліўся. Чаго пытаць, раз усе вы пра адно зараз падумалі. А раз усе пра адно — ад каго гэта, як не ад Яго? Ну і дзейнічайце сабе, чаго да Бога па дробязях прысталі? Усё адно, як старая баба: «Божачка мой, зрабі, светленькі, каб мой певень курэй маіх удала таптаў, каб не было больш баўтуноў, каб піскляткі крапіўку хораша дзяўблі». А Богу толькі і справы да таго пеўня і да таго, што баба, дурная, новага не купіць. Хоць ты самому тых курэй тапчы.</div>
<div class="s5">Рогат.</div>
<div class="s5">—&nbsp;Думаеце аб адным, што хлеба няма — і ён пра гэта думае. Што ўвесь хлеб у пэўным месцы і яго трэба ўзяць — і гэта думка ад яго. Што трэба нам, пакуль нас шмат, не па хатах ісці, а туды, бо раней сяўбы ўзяць трэба хлеб, каб было чым сеяць. Ды заадно і вінаватых у голадзе за гардзёлку патрэсці.</div>
<div class="s5">Радасны, агульны крык узвіўся над пажарам.</div>
<div class="s5">—&nbsp;Дзякуй, Тумаш, — ціха сказаў Юрась. — І ім і мне трэба туды. Толькі сам, без цябе, без гэтага крыку, я б іх туды не наважыўся клікаць. Сорам. Нібы дзеля сябе на смерць вяду.</div>
<div class="s5">—&nbsp;Ну і дурань, — сказаў Фама. — Няма за што. Чуеш, як крычаць?</div>
<div class="s5">—&nbsp;Мілы, — ціха і горача сказаў сівавусы. — Зразумей, усё адно. П а в і н е н б ы ў т ы п р ы й с ц і. Бог… Чорт… Чалавек… Усё адно. Але не паверым мы, што ты не Бог. Не таму, што дзівы твае бачылі. Таму, што бязвер'е нам зараз — смерць.</div>
<div class="s5">І ён зразумеў, што ўсё зрабілася так, як павінна было быць і як хацеў ён сам. Невядомая сіла прывяла яго сюды, каб настала гэтае імгненне, і ўжо сам ён вядзе ці яго вядзе шматтысячнае наканаванне — усё адно. Ён узняў рукі.</div>
<div class="s5">—&nbsp;Людзі, — ціха сказаў ён. — Дзецюкі! Народ мой! Адна ў нас дума, і няма больш сілы маёй трываць, як няма яе ў вас. Цяпер — да канца.</div>
<div class="s5">Маўчанне. Бо Юрась узняў рукі.</div>
<div class="s5">—&nbsp;Хлеб у Гародні. Але я не хачу думаць, што ідзём мы па адзіны хлеб. Не хлеб яны ўзялі ў свой Вавілон, у кубло гадзючае, а хлеб дабрыні вашай, літасці, даверу. Не толькі той кавалак, што несяце ў рот, а той, які далі б жабраку, суседу, у якога вымерзла ніва, брату з суседняй весі, брату, што прыйшоў з зямлі, на якой голад. Няма ім за гэта даравання, дзе б ні схаваліся — у доме рады, у зборні, у кляштары, у царкве ці касцёле. За абражаную веру ў дабрыню чалавечую — няма даравання, вы яшчэ зразумееце гэта. За тое, што кожны дзень там распінаюць чалавека, даравання няма. Мог бы я вам сказаць словамі пісання, накшталт: «Ачышчаюць вонкавасць чашы і блюда, а ўнутры поўныя яны рабунку і няпраўды». Або: «Абходзяць яны сушу і мора, каб схіліць хаця адну душу, хаця аднаго, і, калі гэта здараецца, робяць яго сынам пекла, удвая горшым, чым самі». Але нашто мне казаць вам гэта? Пісанняў на зямлі шмат. Праўда чалавечая — адна!</div>
<div class="s5">У гэты момант, відаць, абурыўся алтар і аркі прытвораў. Страшэнны парыў ветру рынуў у трубу званіцы, і ад яго на ёй глуха, бязладна, страшна, самі сабою забухалі, зараўлі званы.</div>
<div class="s5">—&nbsp;Вось і набат, — сказаў сівавусы.</div>
<div class="s5">Гэта сапраўды было падобна на нечалавечы, магутны набат. Раўла нібы сама зямля.</div>
</div>
<div class="chapter">
<h1 class="s1">РАЗДЗЕЛ ХХХVІІІ …І ЧАГО ПАСКУДНІКІ НЕ ЛЮБЯЦЬ, АБО ЦАРКВА ВАЯЎНІЧАЯ</h1>
<div class="s5">Слухаючы гэта, яны разрываліся ад гневу…</div>
<div class="s5"><i class="s4">Дзеянні, гл. 5, ст. 33</i></div>
<div class="s5">Падрыхтуйце таксама аслоў…</div>
<div class="s5"><i class="s4">Дзеянні, гл. 23, ст. 24</i></div>
<p style="margin:0pt;">&nbsp;</p>
<div class="s5">На гэты раз яны сядзелі ў вялікай троннай зале. Магчыма, адчувалі важнасць моманту, магчыма — думалі, што болей ім тут сядзець не давядзецца. А хутчэй за ўсё хацелі надаць кожнаму свайму загаду адценне ўрачыстай дзяржаўнасці, кожнае слова сказаць нібы ад пустога каралеўскага трона белай косці з золатам, ад імя гэтага знака, старажытнага, паганскага яшчэ, шасціканечнага крыжа, ад імя Патрона з мячом і дзідай, які распасцёр над усім гэтым капыты свайго каня.</div>
<div class="s5">І не думалі яны, што няма да іх справы ні крыжу, ні конніку, ні трону. Проста тыя глядзелі з вышыні, як трапечуцца нешта пад імі першыя людзі горада. Першыя ў пашанах — першыя ў заганах.</div>
<div class="s5">Некалькі гадзін таму яны зведалі, у дадатак да таго, што замах не ўдаўся і што шэры некуды знік, яшчэ і тое, што мужыцкі натоўп, на чале з ілжэ-Хрыстом, ідзе на Гародню і адлегласці да яго самае большае два дні. Яны не спадзяваліся, што ён можа рухацца так хутка. А ўсё было вельмі проста, і чарговы ганец растлумачыў гэта.</div>
<div class="s5">Людзі Хрыста дарогаю куплялі коней у мясцовых жыхароў. Танна куплялі, бо кожны прадбачыў зімнюю бяскорміцу і рад быў прадаць лішняга каня, калі меў. Акрамя таго, людзі спяшаліся ісці. Ліхаманкава спяшаліся. Наддзіраліся, каб толькі прыйсці хутчэй. Жнівень пераваліў на другую палову. Прагна чакала зямля. Знемагала па тым часе, калі прыкрые зерне пухавой, чорнай коўдрай. Трэба было хутчэй даць сім-тым па кіпцюрах, узяць нарабаванае і спяшацца.</div>
<div class="s5">Пры гэтай звесці Басяцкі і Лотр, як найбольш дальнабачныя, пераглянуліся. Гэта іх суцяшала. Аднак толькі гэта і было суцяшальным. Горад нібы падмянілі. Ніхто не кланяўся Лотравай кавалькадзе і Лотру, усе змрочна глядзелі ўбок і ўніз, нейкія людзі шныпарылі ў раёне Мечнай вуліцы. Шпегі і віжы збіваліся з ног і нічога не маглі зрабіць. «У кожную гадзіну чакай удару ў спіну». Адзінае спасенне было — стрэць ворага далёка ад муроў і раздушыць жалезам, дый на гэта цяпер не было часу.</div>
<div class="s5">Цэлы дзень на Ростані, на Старым і Рыбным рынках кіпелі страсці. Крычалі, спрачаліся, заводзілі нейкія дыспуты. Шкаляры лаялі манахаў, манахі — шкаляроў. Нават Бекеш з прыснымі швэндаліся па горадзе з падазроным выглядам: так і чакай, што пачнуць выкрываць. Пад вечар Лотр з Басяцкім вырашылі праехаць горадам і самім паслухаць, што і як. У глыбіні душы яны ведалі: калі Гародня завірыць — Гародню давядзецца кінуць. Яны ведалі, нават не дамаўляючыся, хто павінен на такі крайні выпадак застацца ў ёй. Вядома, той, хто вечна быў у цені, чый сапраўдны твар людзі зведвалі занадта позна, калі было ўжо два выхады — плаха або каменны мех.</div>
<div class="s5">І ўсё ж у глыбіні душы яны і не верылі, што ўсё гэта зойдзе так далёка. Войска Хрыстова абрастала людзьмі, як лавіна снегам, гэта так. Зараз у яго было, па даносах, нешта каля цьмы людзей. Але ж гэта былі мужыкі. Неабучаныя валоданню зброяй, няспрытныя на сваіх сялянскіх конях, нязграбныя бравэрачнікі, чорная костка. Нават ідучы на разбой, яны бяссільныя супраць коннага чалавека ў латах, калі ў таго меч, а ў збраяносца аркебуза ці пулгак. Хіба не адбіўся аднойчы на паляванні Мартэл Хрыбтовіч ад сарака гэткіх? Адзін, бо збраяносец быў у бойцы аглушаны.</div>
<div class="s5">То дзве з паловай тысячы конных латнікаў ды дваццаць канонаў — хопіць вышэй галавы, каб раздушыць хамскае войска. Слаўны Бертран спяваў праўду:</div>
<blockquote>І люба бачыць мне, як раб,<br />Што здуру кінуўся ў баі,<br />Бяжыць і кідае свой скарб,<br />А войска гоніцца за ім.<br /></blockquote>
<div class="s5">І нічога, што гэта падобна нападу на мірную вёску з мэтай рабунку. Так і здарыцца. Тым і скончыцца.</div>
<div class="s5">Раздражняла несуладнасць моцных. Нібы не разумелі ўсёй небяспекі, цягнулі кожны ў свой бок. Зараз палохалі, як заўсёды, ці то п'янага, ці то проста дурнога (ніяк нельга было ніколі здагадацца) войта. Цыкмун Жаба не хацеў даваць у атрад Карнілу сваю варту і сваіх загонавых:</div>
<div class="s5">—&nbsp;Не дам. Сабе ахова патрэбная. У караля прасі.</div>
<div class="s5">—&nbsp;Шмат ты ў гэтага… — дамініканец сказаў непрыстойнае слова аб годнасці Жыкгімонта як мужчыны, — выпрасіш.</div>
<div class="s5">—&nbsp;Ты што гэта? — буркатліва кінуў Камар.</div>
<div class="s5">—&nbsp;А што? Нездарма княгіня Медзіяланская*, здаецца, і замуж не паспела выйсці, а некалькі месяцаў у Рагачове сядзела ды тамтэйшага двараніна, Гервасія Выліваху, у веры пераконвала, — дамініканец быў злы да нястрыманасці. — Упарта пераконвала, нават па начах. А ерэтык Гервасій так ерэтыком і застаўся. Невядома яшчэ, чый і сын.</div>
<div class="s5"><i class="s4">* Бона Сфорца, жонка Сігізмунда Першага, дачка міланскага тырана Ладавіка Сфорца.</i></div>
<div class="s5">—&nbsp;Змоўч, — папрасіў Лотр.</div>
<div class="s5">Але мніх са злосці на гэтае быдла, што не разумее, які абух у яго над галавою, не сунімаўся.</div>
<div class="s5">—&nbsp;У іх ва ўсіх так. Пераважна жонкі іхнія, кабеты, аб дынастыі стараюцца. Аляксандрава жонка не падбала, то трон і дастаўся дзеверу.</div>
<div class="s5">—&nbsp;Змоўч, — яшчэ цішэй сказаў кардынал і раптам раўнуў на Жабу: — Вядзі людзей, іначай…</div>
<div class="s5">—&nbsp;Кніжнік ты, — ашалеўшы ад жаху, залямантаваў Жаба. — Фарысей! На галовах вашых імёны багахульскія!</div>
<div class="s5">—&nbsp;…іначай, святой сёмухай клянуся і жыватворным крыжам, мы раней, чым яго, абяззброім тваіх малайцоў, а цябе выставім аднаго насустрач хамам.</div>
<div class="s5">Жаба зразумеў, што жарты кепскія.</div>
<div class="s5">—&nbsp;Добра, — ляскаючы зубамі, сказаў ён.</div>
<div class="s5">—&nbsp;Даўно б так, — сказаў Лотр. — Прыцісні да загаду сыкгнет*. Вось так. А цяпер паспрабуем, дзякуючы дару, які даў нам Бог, прадбачыць усе магчымыя вынікі.</div>
<div class="s5"><i class="s4">* Пярсцёнак з пячаткай.</i></div>
<div class="s5">—&nbsp;«Ты ўжо раз прадбачыў», — падумаў Басяцкі, але змоўчаў. Лотравы вочы спыніліся на ім:</div>
<div class="s5">—&nbsp;Ты, каплан, паскачаш сёння пад вечар у стан гэтага д'ябла. Не мне цябе вучыць. Але скажы: войска каралеўскае ідзе.</div>
<div class="s5">—&nbsp;А яно ідзе? — спытаў Жаба.</div>
<div class="s5">Цяпер на яго можна было не зважаць: сыкгнет стаяў перад загадам. І кардынал абарваў:</div>
<div class="s5">—&nbsp;Глупства пляцеш… Дык вось, калі не спалохаецца — прапануй водкуп.</div>
<div class="s5">—&nbsp;Так, — Камар узняў пагрозныя бровы. — Сто тысяч залатых. Скажы: больш, чым татарам. А сілы ж у яго менш.</div>
<div class="s5">—&nbsp;Паскачу, але ён можа адмовіцца, — сказаў пёс Божы.</div>
<div class="s5">—&nbsp;А ты пастарайся, каб чуткі аб выкупе дайшлі да хлопаў. Паднясі ім яблык раздору… Ну, а ваша думка, ілюстрысіме гаспадар Жаба?</div>
<div class="s5">—&nbsp;«Яблыкі харошыя — вельмі харошыя, а кепскія — вельмі кепскія, так што іх нельга есці, таму што яны дужа нехарошыя», — казаў у падобных выпадках мудры Іерэмія.</div>
<div class="s5">—&nbsp;Прыбярыце гэтае п'янае быдла, — засычэў Лотр.</div>
<div class="s5">—&nbsp;«Лепей быць п'яным, чым цвярозым», — казаў у падобных выпадках Саламон, — сказаў Жаба. — Лепей быць вялікім і мудрым, чым маленькім і дурным. Што ёсць — тое ёсць, чаго няма — таго няма. У нашых парсюках наша будучыня… А парада мудрага…</div>
<div class="s5">Яго ўзялі пад рукі і вывелі.</div>
<div class="s5">—&nbsp;Ну вось, — сказаў Лотр. — Астатнія могуць ісці рыхтаваць воінаў. За работу. Ты, Фларыян, застанься, а ты, Карніла, прывядзі ката.</div>
<div class="s5">—&nbsp;За што?! — з усмешкай, трагічным шэптам спытаў мніх.</div>
<div class="s5">—&nbsp;Тфу, — сказаў Лотр.</div>
<div class="s5">Сябры ў сатане засталіся адны.</div>
<div class="s5">—&nbsp;Мяркую, ты ведаеш, аб чым будзе размова?</div>
<div class="s5">—&nbsp;Але. Думаю, Хрыстос можа ўзяць горад. Прыйдзе гаспадар, а вы гэтага страшэнна не любіце.</div>
<div class="s5">—&nbsp;Цярпець гэтага не магу, — усміхнуўся Лотр. — Ход падземны хаця не абваліўся?</div>
<div class="s5">—&nbsp;Што ты. За ім сочаць. Гэта ж не муры… Дык што, заставацца мне?</div>
<div class="s5">—&nbsp;Але. Адразу. Пастарайся, калі ён не згодзіцца, калі раздору не будзе, вярнуцца цішком. Мы скажам, што ты паскакаў у Вільню за падмогай. А ты тым часам пяройдзеш у цёмны схоў. Да гэтага можа не дайсці. Усё ж водкуп, раздор, магутнае войска, бітва… Але як дойдзе — мы правімся ў Ваўкавыск за падмогай. Там крэпасць не ўзялі крымчакі. Там моцнае войска. Прывядзём. Суцяшае тут…</div>
<div class="s5">—&nbsp;Суцяшае тут тое, што ягоныя мужыкі не будуць сядзець доўга. Разыдуцца. Земляны чарвяк не можа без зямлі. Застануцца хіба мяшчане. Ты зразумеў, што табе рабіць?</div>
<div class="s5">—&nbsp;На гэты выпадак, ведаю. Калі ты падыдзеш — дай знак. Я пастараюся да таго часу сабраць багатых цэхавых, сярэдніх, купцоў і іншае такое. Ды як на мядзведзя — адным махам.</div>
<div class="s5">—&nbsp;Так. Гульня наша не ўдалася. Усё здарылася не так, як хацелі. Значыцца — карты пад стол ды па зубах.</div>
<div class="s5">—&nbsp;Ты непапраўны. За такія параўнанні на тым свеце…</div>
<div class="s5">—&nbsp;Нам усё даруюць на тым свеце, калі мы раней за нас адправім туды гэтага Хрыста. А калі не яго аднаго, ды яшчэ з вялікай крывёй — тым болей.</div>
<div class="s5">—&nbsp;Ну вось, — уздыхнуў Басяцкі.</div>
<div class="s5">—&nbsp;Ну вось. А цяпер забудзь. Гэта проста размова да крайняга прадбачлівых людзей. Водкуп вялізны. Такіх грошай ніхто з іх не бачыў у вочы. А не разбягуцца ад золата — разбягуцца ад мяча. Дзіваў не бывае.</div>
<div class="s5">Прыйшлі Карніла і кат.</div>
<div class="s5">—&nbsp;Слухай, — сказаў кату Лотр. — Табе загад такі: як толькі я дам ведаць, дзеўку, што ў цябе, прыдушы. — Нейкая думка прамільгнула ў яго на твары. — Слухай, а што, калі згуляць на ёй? Заложніца.</div>
<div class="s5">—&nbsp;Месяц назад атрымалася б, — змрочна сказаў дамініканец. — Ад радасці ўцёк бы з ёю хаця ў Влохі, хаця ў Турцыю. А цяпер… Ты кепска ведаеш такіх людзей. Памрэ пасля ад тугі, а тут палічыць, што гэта не варта ягонай годнасці. Узвысілі вы гэтага махляра сабе на шыю.</div>
<div class="s5">Кат глядзеў на іх млява і спешчана. Рот жорсткі і іранічны, а ў вачах меланхолія.</div>
<div class="s5">—&nbsp;Ты аб чым думаеш? — спытаў Лотр.</div>
<div class="s5">—&nbsp;Птушачка, — паказаў кат на жалезнага арла. — Леўчык. Або не, гэта воўчык.</div>
<div class="s5">—&nbsp;Ну і што?</div>
<div class="s5">—&nbsp;Непарадак. Клетачку б. Вось займуся.</div>
<div class="s5">—&nbsp;Займіся ты, пакуль жывы, тым, што загадана.</div>
<div class="s5">—&nbsp;«Жалезнай дзевай»?</div>
<div class="s5">—&nbsp;Чым хочаш.</div>
<div class="s5">—&nbsp;Значыцца, белы ліст. Ціка-ава як. Дзякуй, ваша правялебнасць. А што далей?</div>
<div class="s5">—&nbsp;Калі такі загад будзе — далей рабі, што хочаш.</div>
<div class="s5">—&nbsp;Прысягу, значыцца, здымаеце з мяне?</div>
<div class="s5">—&nbsp;Здымаю… Калі не навек.</div>
<div class="s5">—&nbsp;Ну, добранька. Я знайду, што рабіць, падумаю.</div>
<div class="s5">—&nbsp;Ідзі.</div>
<div class="s5">Яны засталіся ўтрох.</div>
<div class="s5">—&nbsp;А ты рабі вось што, тысячнік. Адмовіцца ён, не адмовіцца — збірай усе сілы ды выводзь на тое месца, дзе зліваюцца лідскі і віленскі шляхі. Усіх, нават гандляроў, бяры. Яны яму гісторыі з рыбай не даравалі. Прымуць водкуп — ганіся, бі паасобку. Не прымуць, падыдуць туды — разбі іх. Гані і рэж да апошняга. А Хрыста цягні сюды.</div>
<div class="s5">Лоб у тысячніка здаваўся яшчэ ніжэйшы таму, што быў Карніла падстрыжаны пад гаршчок. Гэты лоб не моршчыўся. І раптам Карніла сказаў дзіўную рэч:</div>
<div class="s5">—&nbsp;Самі кажаце, Хрыста?…</div>
<div class="s5">—&nbsp;Ды гэта ж мы яго…</div>
<div class="s5">—&nbsp;Ну, вы… Раней аб'явілі. Пасля ўсе людзі паверылі. Дзіваў столькі нарабіў. Татар адлупасіў. Мяне два разы прагнаў. І Матка Вастрабрамская нічога з ім не зрабіла… І вось «хапай». Непарадак.</div>
<div class="s5">—&nbsp;Ты што, сябе з Маткай Вастрабрамскай раўняеш?</div>
<div class="s5">—&nbsp;Таксама сіла і я. Не бывала такога, каб мяне білі. А тут: на мурах — раз, на рынку — два, пасля бярозаўскага разгрому — тры… Не да ладу. Ды яшчэ і Матка… Непарадак. Нешта тут не тое.</div>
<div class="s5">—&nbsp;Ну, ты ж можаш яго пабіць.</div>
<div class="s5">—&nbsp;Дзіва што. Канонаў столькі. І адзін латнік з мячом, аркебузай, пулгакам усяго на чатырох сівалапых у палатніне. Тут і думкі не можа быць: першай коннай атакай, адной вагою расціснем, перакулім і яшчэ раз у блін расціснем. А толькі — непарадак.</div>
<div class="s5">—&nbsp;Шашок ты, — раззлаваўся Лотр.</div>
<div class="s5">—&nbsp;Ну і няхай. А загады сабе супярэчыць не павінны. Непарадак.</div>
<div class="s5">—&nbsp;Чакай, Лотр, — сябар Лайёлы ўсміхнуўся. — Ты, Карніла, мяне паслухай. Ты што, свяцей святога Паўлы?</div>
<div class="s5">—&nbsp;К-куды там. Ён ля Бога самога сядзіць.</div>
<div class="s5">—&nbsp;А Паўла між тым «дыхаючы пагрозамі і забойствам на вучняў Пана Бога».</div>
<div class="s5">Карніла пакутна моршчыў рот. Як гэта было цяжка. Чаго хоча ад яго гэты? Тысячнік, урэшце, дадумаўся.</div>
<div class="s5">—&nbsp;Дзе гэта? — недаверліва спытаў ён.</div>
<div class="s5">—&nbsp;Клянуся табе, што гэта так. Гэта дзеянні апосталаў, том дзевяты.</div>
<div class="s5">—&nbsp;Хіба што том дзевяты, — з палёгкаю сказаў тысячнік. — Слухаюся.</div>
<div class="s5">—&nbsp;Ідзі, — сказаў Лотр. — Будзе ўцякаць — не бяры жывога. Так нават лепей.</div>
<div class="s5">—&nbsp;Што ж, м а е рукі ў крыві?</div>
<div class="s5">—&nbsp;Дурань. Чым болей ён для ўсіх — тым меней дзеля сябе, тым мацней, тым больш небяспечны нам.</div>
<div class="s5">Карніла нічога не зразумеў, і гэта, як заўжды, супакоіла яго. Ён кіўнуў.</div>
<div class="s5">—&nbsp;Таму вось табе загад: вязаць, забіваць усіх, хто прызывае імя Гасподне.</div>
<div class="s5">Гадзінай пазней Лотр і Басяцкі на чужых конях і ў звычайных ваўняных плашчах з капюшонамі, што хавалі амаль увесь твар, ездзілі па горадзе і прыслухоўваліся да таго, што гавораць.</div>
<div class="s5">Горад гудзеў, як вулей, у які нейкі гарэза кінуў каменьчык. Паўсюль спрачаліся, а сям-там справа даходзіла і да грудзей. Але паўсюль фонам размовы было:</div>
<div class="s5">—&nbsp;Мужычы… мужычы… мужычы Хрыстос!</div>
<div class="s5">І толькі вяртаючыся дамоў, на Старым рынку, калі замак быў рукою падаць, трапілі яны ў непрыемны пераплёт.</div>
<div class="s5">На Старым рынку лаяліся, лаяліся да зубоў і пены. Ішоў дыспут між маладзенькім бялявым шкаляром і мажным сівым манахам. Манах відавочна перамагаў. А ўбаку стаялі і з цікавасцю глядзелі на ўсё гэта людзі, якіх Лотр не любіў і пабойваўся ледзь не болей, чым ілжэ-Хрыста, што зараз ішоў на горад.</div>
<div class="s5">«З тым ясна, махляр, бунтаўшчык, і ўсё, — думаў Лотр. — А хто гэтыя? Хто гэты юнак Бекеш? Ён багаты, бач якая рука! Што прымушае яго з пагардай глядзець на цудоўна ўладкаваны свет? І хто гэты Кляонік, што стаіць побач з ім? Разьбяр багоў, пачэсная работа. Што яму? І што гэтаму Альбіну-Рагвалу-Алёйзе Крыштофічу ў францысканскім белым плашчы? Мяцежнікі? Ды не. Бязбожнікі? Пакуль, здаецца, не. Чаму ж яны так непакояць? Можа, таму, што ад гэтых ухвалы не дачакаешся, што яны бачаць усё, што кожная дзея высокіх людзей для іх — да апошняга дна зразумелы, малапачцівы фокус? А можа, таму, што яны ўсё разумеюць і ўсё раз'ядаюць сваёй думкай, нібы царскай гарэлкай. Нават золата багатых. Так вось гэта, відаць, і самае страшнае. Думаюць. І ўсё, што было дагэтуль, не вытрымлівае, па гэтай думцы, ніякай крытыкі, не можа быць фецішам. Адзінае бажышча — чалавек, якога пакуль няма. Ну, а калі ён, чалавек, іхнімі намаганнямі і верай ды дарасце да такога бажышча?! Падумаць страшна. Памяць знішчаць. Магілы аплююць».</div>
<div class="s5">Бес асцярожна аддзяліўся ад Лотравай спіны і знік. Кардынал стаў слухаць.</div>
<div class="s5">—&nbsp;Дык вось, — «дабіваючы», сказаў манах. — Калі папа Ян ХХІІ казаў, што за забойства бацькі і маці чалавек плоціць у канцылярыю 17 ліўраў і 4 су, а забіўшы біскупа — 131 ліўр і 14 су; ён не казаў гэтым, што можна забіваць бацьку ці біскупаў, а проста паказаў цёмнаму народу ў адзіна зразумелы для яго спосаб, што такое людзі плоці, хаця б і самыя дарагія, і што такое людзі духу, людзі вышэйшай ідэі.</div>
<div class="s5">Шкаляр маўчаў. Ён не ведаў «Кодэкса апостальскай канцылярыі», якому было дзвесце год.</div>
<div class="s5">—&nbsp;Нават тупыя мазгі хама могуць зразумець такі просты спосаб ацэнкі, — трыумфальна агалашаў манах. — Вось што такое плоць і што такое душа!</div>
<div class="s5">Бекеш хацеў быў утрымаць Крыштофіча, але францысканец мякка вызваліўся. Усміхнуўся сябрам іранічнымі цёмнымі вачыма, зрабіў крок да шкаляра, які азіраўся, шукаючы падмогі:</div>
<div class="s5">—&nbsp;Малайчына, сын мой, ты зрабіў, што мог. Не твая віна, што ты пакуль не ведаеш гэтай брыды, забароненай яшчэ Піліпам пятым.</div>
<div class="s5">Шкаляр пачаў лавіць руку Альбіна. Той перахапіў ягоныя рукі, пацалаваў у лоб.</div>
<div class="s5">—&nbsp;Запомні, руку нельга цалаваць нават Богу, калі ён з'явіўся ў вобліку чалавечым, бо цалуеш ты плоць. А Богу-духу нельга пацалаваць рукі. Ergo нікому не цалуй рук.</div>
<div class="s5">І лагічна дадаў:</div>
<div class="s5">—&nbsp;Акрамя жанчын. Але, урэшце, гэтаму цябе, як прыйдзе твой час, вучыць не давядзецца.</div>
<div class="s5">Стаў супраць дамініканца, увесь белы, румяны тварам, спакойны.</div>
<div class="s5">—&nbsp;Значыцца, брат спявае алілуйю душы. Я згодзен з ім. Калі б ён вытрымаў сорак гадзін на коле — ён бы яшчэ больш р'яна заспяваў славаслоўе духу. Брат дазволіць замяніць мне гэтага маладзёна? Я цалкам згодзен з братам, але хацеў бы перавесці нашу спрэчку трохі… убок, назваўшы яе, скажам, «плоць, душа, ліцамер'е, або розум аб плоці, душы і аб тых, хто стаіць на варце іх».</div>
<div class="s5">Манахавы вочы забегалі. Ён адчуваў, што супраць яго магутны праціўнік, які з вонкавай зычлівасцю гуляе апанентам, як мячыкам. Але не згадзіцца, ды яшчэ з павернутай тэмай, гэта азначала прызнаць свой разгром. А іх не дзеля гэтага выслалі на вуліцы. Трэба было крычаць і спрачацца, каб люд не думаў аб тым, хто стаіць пад мурамі. Урэшце, хай нават і гэтая спрэчка.</div>
<div class="s5">—&nbsp;Калі ласка, — сказаў ён…</div>
<div class="s5">Крыштофіч уздыхнуў. Пасля рукі ягоныя цвёрда ўхапілі парэнчы подыюма.</div>
<div class="s5">—&nbsp;Брат сцвярджае, што «Кодэкс», ацэньваючы біскупа ў сем разоў даражэй за бацькоў, проста і наглядна сцвярджае аб тым, што такое чалавек плоці, набліжаны да суседзяў і сямейнікаў, і што такое чалавек духу і ідэі, то бок набліжаны да вярхоў.</div>
<div class="s5">—&nbsp;Так, — сцвердзіў дамініканец.</div>
<div class="s5">—&nbsp;Дазвольце нагадаць брату, што далей там сказана: за першага забітага свяшчэнніка — 137 ліўраў 9 су, а за кожнага астатняга — палову цаны.</div>
<div class="s5">Натоўпам пакаціўся смяшок.</div>
<div class="s5">—&nbsp;Я разумею, некалькі свяшчэннікаў даражэй за аднаго, хаця б нават біскупа. Але, прабачце, што наглядна сцвярджаецца тут? Тое, што наступныя свяшчэннікі менш людзі ідэі, чым першы? Тое, што яны больш людзі плоці і прыватнага жыцця? Або гэта проста такса для разбойнікаў ды яшчэ такая, што клапоціцца, як бы забойствы былі не занадта цяжкія для кішэні? Бедныя наступныя свяшчэннікі! Ім не пашанцавала трапіць пад руку першымі. Тады за іх заплацілі б поўнасцю. Іх бы гэта, безумоўна, суцешыла ў іх жаласнай юдолі. Не смейцеся, людзі. Таму я і кажу аб ліцамер'і тых, хто ўвесь час галасней за ўсіх крычыць аб духу і плоці. Гэтае пустапарожняе пытанне яны прыдумалі, каб вы менш разважалі аб сённяшнім дні, каб прыдаць сваім махінацыям адценне глыбакадумнасці і філасофскай праўды. На самай жа справе іх гэта цікавіць прыблізна, як мяне — лёс зношанага мною ў дзяцінстве плашча. Не цікавіць іх ні дух, ані плоць… Вось я зараз давяду іхнюю двудушнасць. Яны сыны мамоны і пуза. Але чаму яны так клапоцяцца аб вашым духу і вашых мазгах? Скажаце, таму, што аддаюць пальму першынства душы? Мана!</div>
<div class="s5">—&nbsp;І тут брэшаш ты, сцвярджаю, — сказаў манах.</div>
<div class="s5">—&nbsp;Чаму? Вось наш папа сказаў багасловам, якія давялі неўміручасць душы: «Меркаванні, прыведзеныя вамі на карысць сцвярджальнага адказу, здаюцца мне глыбока прадуманымі, але я аддаю перавагу адмоўнаму адказу, бо ён падахвочвае і схіляе нас з большай увагаю ставіцца да свайго цела і мацней даражыць сённяшнім днём».</div>
<div class="s5">—&nbsp;Не можа быць, — ахнуў нехта.</div>
<div class="s5">—&nbsp;Клянуся! Таму я і кажу вам, сыны мае, што куды б яны ні ставілі дух — справы ім да гэтага няма, і спрэчка гэтая не каштуе выедзенага яйка. Жаруць не ў сябе курэй, і рыбу, і мёд, і заморскую садавіну, і віна, крычаць пры гэтым аб духу для вас, а клапоцяцца аб плоці сваёй. Вось вам ганьба сённяшняга дня. Не слухайце іх філасофіі. Таму што яны ліцамеры, труны павапленыя. Справа ім да думак! Ім абы вы думалі, як яны, і не перашкаджалі ім жэрці.</div>
<div class="s5">Лотр і Басяцкі пераглянуліся.</div>
<div class="s5">—&nbsp;Ты загадаў адцягваць спрэчкамі ўвагу, — сказаў праезуіт. — Чуеш? Гэта ж падбухторванне!</div>
<div class="s5">—&nbsp;Людзі, якім сапраўды важны чалавечы дух, плоццю сваёй плацяць за жывых. Вогнішчам, гаротным выгнаннем, турмою, катаваннямі, паклёпам брудным, які на кожным з іх. А гэтыя махлярчыкі і брахуны? Шмат яны пакутнікаў далі за апошнія стагоддзі? Калі і далі, то гэта былі простыя цёмныя ваякі царквы ваяўнічай, якія па тупасці сваёй не здолелі разабрацца ў тым, што ніводны біскуп, крычучы аб духу, не гіне за веру. Яны клічуць вас у крыжовы паход супраць туркі і няверныя, збіраюць на гэта грошы з простых. А вось што піша адзін з нямногіх сумленных біскуп Іаган Бурхард*. «50блудніц скакалі ў скоках, якія не апіша прыстойнасць. Спачатку адны, а пасля з кардыналамі… І вось папа зрабіў знак да спаборніцтва, і… госці пачалі чыніць з жанчынамі…» Я не буду абражаць вашага слыху, простыя і наіўныя, але ўсё гэта рабілася на вачах у другіх, а дачка папы сядзела «на высокім подыюме і трымала ў руках узнагароду спаборніцтва, якую меў атрымаць самы стойкі, палкі, няўтомны».</div>
<div class="s5"><i class="s4">* Цырымоніймайстра папы Аляксандра VІ, аўтар «Дзённіка рымскай курыі».</i></div>
<div class="s5">Дамініканец сціснуўся і ўжо нават не спрабаваў лезці ў спрэчку. А голас Крыштофіча грымеў:</div>
<div class="s5">—&nbsp;Вы адмаўляеце сабе ва ўсім дзеля нябеснага Ерусаліма, галадаеце і мерзнеце, льеце кроў, а яны, лежачы з блудніцамі, падбухторваюць вас: «Так, так». Дыякан часоў першапакутнікаў мог не баяцца чэрава львінага на рымскай арэне, апостал нават не баяўся крыжа, а ў нас знайшоўся адзін толькі, бедны нясвізкі пакутнік Аўтроп. Чалавек, які досыць не еў поліўкі з часнаком, чалавек, якому вера ягоная нічога не дала, аддаў за гэтую веру больш, чым тыя, каму яна дала ўсё. Аддаў самае дарагое, што ў яго было: нясытае, вартае жалю, але ўсё ж ж ы ц ц ё. І не толькі за людзей, а і за майно царквы, дробачкі якога хапіла б, каб дзеці ягоныя ўсё жыццё не клаліся спаць нагаладзь. Бедны чалавек! Бедны святы дурань! Вялікі святы дурань! Ён не ведаў, што рыба даўно ўжо смярдзіць з галавы!</div>
<div class="s5">Людзі маўчалі нейкім новым, нябачным дагэтуль маўчаннем. І тут загрымеў раптам голас. Лотр не вытрымаў.</div>
<div class="s5">—&nbsp;Ерась вярзеш! Перакульваеш трон Хрыста, філосаф!</div>
<div class="s5">Усе глядзелі, як ён жалезнай пальчаткай адкінуў капюшон і явіў людзям румяны ад гневу твар. Басяцкі не паспеў затрымаць яго і зараз ужо не мог адкрыць сваё інкогніта.</div>
<div class="s5">«Што ж, — падумаў ён, — хай атрымае па пысе. А атрымае. Не дужа спрытны ў спрэчках, а я не маю права падтрымаць. І каму гэта патрэбна ў такі дзень?!»</div>
<div class="s5">—&nbsp;Гэта ён не тое мае на ўвазе. — Крыштофіч звярнуўся да натоўпу, нібы ўключаючы яго ў тое, што мела адбыцца. — Ён хоча сказаць, што філосафы і тыя, хто піша, куляюць нібыта трон Хрыста, каб пасля кульнуць трон Цэзара. Вось чаго ён не любіць. Да Хрыста яму — э-эх!</div>
<div class="s5">Натоўп скамянеў ад жаху. Крыштофіч, не спалохаўшыся сваіх словаў, сказаў з усмешкай:</div>
<div class="s5">—&nbsp;Хто можа быць супраць словаў «любіце бліжняга»? Я — не!</div>
<div class="s5">У гурме пачуліся ўздыхі палёгкі. Да апошняй ерасі, да адмаўлення Бога, не дайшло. Дый Крыштофіч быў далёкі ад гэтага.</div>
<div class="s5">—&nbsp;Але паглядзіце, як разумеюць гэтую любоў тыя, што смярдзяць з галавы. Хрыстос пераконваў, даводзіў, ён нікога не судзіў і не забіваў. А яны? Усе яны?</div>
<div class="s5">—&nbsp;А я табе кажу, што лютарцы лепшыя! — крыкнуў з натоўпу нейкі патаемны паборнік новага вучэння.</div>
<div class="s5">—&nbsp;Лепшыя, як адна купа гною за другія. Няма лепшых! Хіба ён не праклінае тых, хто гаворыць аб роўнасці? Што, Лютар не хрысціянін? А мужыцкі Тумаш?* Што, Хіва не іудзей? А тыя, хто крычаў, каб яго пабіць камянямі, яны хто? Туркі? Што, Вяргілій Шатландскі не каталік? Вальд не каталік? А тыя, што палілі іх, яны хто? Язычнікі? Магаметане — магаметан! Іудзеі — іудзеяў! Хрысціяне — хрысціян! Свае сваіх! Цэрквы ваяўнічыя! Вам паўтараю, сыны мае. Заўсёды так, калі рыба смярдзіць з галавы.</div>
<div class="s5"><i class="s4">* Мюнцар.</i></div>
<div class="s5">—&nbsp;Клірык, — сказаў з пагрозаю кардынал. — Ерась чаўпеш параўнаннем тым. Даўно спадзяваўся на вогнішча?</div>
<div class="s5">Альбін толькі крэкнуў:</div>
<div class="s5">—&nbsp;Ці да вогнішча зараз? Вось прыйдзе той, хто набліжаецца да горада, і дашле на яго перш за ўсё вас, а пасля, за кампанію, і мяне. Хто ведае, ці не будзе праўды ў гэтым ягоным учынку.</div>
<div class="s5">Лотр бачыў: людзі стаяць вакол яго сценкай. З ерэтыком нічога нельга было зрабіць — будзе бунт, будзе горш. Ён ужо шкадаваў, што ўлез у дыспут, але і пакінуць поле за падбухторшчыкам, хай сабе міжвольным, было нельга. Даводзілася спрачацца.</div>
<div class="s5">—&nbsp;Якая ж праўда ў знішчэнні сыноў веры? — амаль ласкава сказаў ён.</div>
<div class="s5">—&nbsp;Сыноў веры? — ціха спытаў францысканец. — Былі мы сынамі веры. Зараз мы — гандляры праўдай, і самае існаванне наша на беларускай і ўсякай іншай зямлі — знявага Пану Богу. Гандлюем праўдай. Судзім праўду. Паўтараю: Хрыстос не дамагаўся суда і не меў яго. Як жа ён мог даць у рукі намеснікам сваім і іншай бандзе тое, чаго не меў сам? У спадчыну ж можна пакінуць толькі тое, чым валодаеш.</div>
<div class="s5">—&nbsp;Змяніліся часы, фратэр.</div>
<div class="s5">—&nbsp;Ты хочаш сказаць, што богачалавек, крычучы не аб судзе, а аб справядлівасці, крычаў так проста таму, што не меў сілы? І што, як толькі прыходзіць сіла, трэба не крычаць аб справядлівасці, а душыць яе?</div>
<div class="s5">Лотр сумеўся:</div>
<div class="s5">—&nbsp;Зусім не так, але зусім адна справа хрысціянін часоў Нерона і зусім другая — нашых часоў. Першы бараніў, другі — усталёўвае.</div>
<div class="s5">—&nbsp;Што ўсталёўвае? — наіўна спытаў фра Альбін. — Тое, аб чым казаў Бог?</div>
<div class="s5">—&nbsp;Але.</div>
<div class="s5">—&nbsp;Бог казаў аб сціпласці і беднасці — мы рабуем царкоўную і мірскую маёмасць, рабуем працу простых. Бог не ведаў плоцкай любві, хаця яго ўсе любілі — нас не любіць ніхто, але мы кладзём распусніц на ложак свой і сілком цягнем на яго сумленных дзяўчат і замужніх кабет. Ён нагадаваў народ — у нас галодныя здыхаюць ля дзвярэй, у апошнюю хвіліну сваю чуючы гукі папойкі. Бог аддаў кроў сваю — мы гандлюем прычасцю… Брудныя сласталюбцы, сыны блудзілішча, люцыпары — вось хто мы!</div>
<div class="s5">Ён змоўк на хвіліну.</div>
<div class="s5">—&nbsp;То, значыць, г э т а ўсталёўвае судом і каразнамі сучасны хрысціянін? Як мы станем перад абліччам Бога? П'яныя, брудныя, з кісцянём у руцэ і нарабаваным золатам у торбе, з шлюхамі, з мёртвымі немаўлятамі на дне царкоўных ставоў. Думаеце, яны не пакажуць пальчыкамі на сваіх бацькоў і адначасова катаў?! І як Бог разбярэцца ў вашым сваяцтве, калі вы самі ў ім не разбіраецеся, паскуднікі, бо спіцё з маткамі сваімі, цёткамі, сёстрамі, дочкамі ад іх, сваімі і братневымі, і з дочкамі гэтых дачок ад сябе і ад іншых, так што ўрэшце сам сатана не разабраўся б, хто там каму ў якім сваяцтве сваяк, і самі вы ўрэшце робіцеся бацькамі сабе самому і сынамі саміх сябе. Мы жылі і раскашавалі, ведаючы, што такое цвярозая крытычная думка, а стаўшы сынамі догмы, разам з вамі ператварыліся ў быдла, бо яшчэ святы Геронім казаў: нідзе не знайсці гэткага быдла, фарысеяў, атрутнікаў простых, як сярод служак веры і ўладароў. І гэта праўда, бо падчас імшы качаецеся п'яныя на прыступках алтара і ўзводзіце ў святых самадаек, пэўна, каб праведнікам у раі было трохі весялей.</div>
<div class="s5">Вочы брата Альбіна ліхаманкава, светаносна блішчэлі, рот дрыжэў ад гневу, ссунутыя бровы трапяталі.</div>
<div class="s5">—&nbsp;Будзьце вы праклятыя, хлусы! Здохніце ад паганых хвароб, як здыхаеце, гніль! Вы, зводнікі чыстых! Вы, каты сумленных! Манастыры вашы — пітомнікі садамітаў і могілкі неахрышчаных душ. Праклён вам, начныя грамілы, вечныя скажальнікі ісціны, каты чалавека! Ідзіце да такой матары… ды не, жанчыны не імуць граху, калі ў свеце існуеце вы, ідзіце да д'ябла, мярзотнікі! Дармаеды, паразіты, Садом і Гамора, рабаўнікі, забойцы, садаміты, зладзеі. Спапялі вас гнеў Божы і чалавечы!</div>
<div class="s5">Брат Альбін страціў сябе, але не думку. Думка кіпела, хвастала, забівала, джаліла, паліла.</div>
<div class="s5">—&nbsp;І гэта свяшчэннаслужыцель, — сказаў Лотр. — Лаецца, як п'яны наёмнік!</div>
<div class="s5">—&nbsp;Я ў карчме, таму і лаюся, — Альбін — Рагвал патрасаў рукамі ў паветры. — Я ў карчме, імя якой — вы. У вас зброя, «велля», каменныя мяхі і вогнішча. Чым ты праб'еш гэтую мярцвячыну цемры, чым запаліш агонь у гэтых тупых вачах? У вас зброя! У мяне толькі слова маё. Зразумелае люду, часам грубае, часам нават пахабнае. Але мы паглядзім, чыя зброя мацней! Божа, ці ёсць недзе на свеце цвердзь, дзе вас няма? Калі няма гэткай цвердзі — ачысцім ад вас сваю!</div>
<div class="s5">Лотр не стрымаўся:</div>
<div class="s5">—&nbsp;Чулі? Ён гаворыць аб іншых цвердзях. Нездарма ён успамінаў Вяргілія*. Вяргілія, якога асудзіў папа Захарый. Таго, пра якога папа пісаў, што ён сцвярджае, нібы ёсць іншыя сонцы, акрамя нашых, і якога за гэта трэба аддаць усім пакутам, якія прыдуманы людзьмі, а пасля кінуць у самае чорнае сутарэнне. Ты гэтага хочаш, мніх?!</div>
<div class="s5">* Вяргілій Шатландскі (VІІІ ст.) — вучоны, які сцвярджаў, што зямля — шар, а сусвет мае мноства населеных светаў.</div>
<div class="s5">—&nbsp;Закрэсліце землі, якія адкрыў Калумб, — саркастычна адказаў брат Альбін. — А гэты вось цяжкі залаты ланцуг, які каштуе трох вёсак і зроблены з золата, прывезенага адтуль, кіньце ў балота.</div>
<div class="s5">Лотр трохі збянтэжыўся:</div>
<div class="s5">—&nbsp;Што да чаго?</div>
<div class="s5">—&nbsp;Гэта золата адтуль? Светлае, мяккае? Выкіньце ланцуг, кажу вам!</div>
<div class="s5">—&nbsp;Чаму?!</div>
<div class="s5">—&nbsp;Яго не існуе, як не існуе тых земляў! Значыцца, гэта падарунак д'ябла, рука ягоная.</div>
<div class="s5">—&nbsp;Што да чаго, пытаю я цябе?!</div>
<div class="s5">Брат Альбін Крыштофіч адступіў:</div>
<div class="s5">—&nbsp;Папа Захарый заклікаў катаваць і забіць Вяргілія за тое, што той, — голас францысканца грымеў і чаканіў словы, — меў нахабства сцвярджаць, быццам н а з я м л і і с н у ю ц ь н е в я д о м ы я к р а і н ы і л ю д з і, а ў сусвеце — месяцы і сонцы, падобныя нашым. І вось ты паўзверх крыжа носіш ланцуг, падараваны д'яблам, ланцуг з зямлі, якой не было і не можа быць. Таму што ўсё гэта патрызнілася Калумбу, таму што не можа мараход ведаць больш за папу, бачыць тое, чаго няма, мець рацыю там, дзе не мае рацыі намеснік Бога, ды яшчэ прывозіць адтуль неіснуючыя рэчы… Скінь свой ланцуг. Сатана!</div>
<div class="s5">Лотр хіснуўся. Вочы адусюль глядзелі на яго. Страшныя вочы. Упершыню ён бачыў вочы, якія глядзелі наскрозь. І твары былі незвычайныя. Такія ён бачыў у гэтых, што ўбаку, і яшчэ… аднойчы… а мо і неаднойчы… у таго, які падыходзіў да муроў. І, зрэшты, ён хрыпата сказаў:</div>
<div class="s5">—&nbsp;Гэтыя веды — яны не ад Бога, мніх. Трэба быць сціплейшым і ў ведах. Блажэнны простыя духам…</div>
<div class="s5">—&nbsp;Брэшаш, — са страшнаю ўсмешкай сказаў Крыштофіч. — У нас зараз блажэнны начныя грамілы, гандляры жаночым гонарам, ханжы, забойцы, атрутнікі чыстых, п'яныя каты, зацямніцелі, душыцелі праўды. Блажэнны прадажныя… Ведаю, кожнае маё слова — нож мне ў спіну з-за рога, як то ў вашым звычаі, як то не раз і не два бывала. Але мой чалавечы жах не прымусіць мяне маўчаць, бо я чалавек, бо гнеў мой мацнейшы за боязь.</div>
<div class="s5">Ён панізіў голас, але чулі яго ўсе:</div>
<div class="s5">—&nbsp;Калі я памру ў цвеце год, калі мяне заб'юць ворагі, схізматы, рабаўнікі або п'яныя, калі конь перакуліць мяне на вуліцы або чарапіца ўпадзе на мяне з даху — ведайце, людзі, гэта іхняя рука, іхнія кіпцюры. Гэта яны забілі мяне, баючыся праўды. Калі спіхнуць смерць маю на татар, ведайце, гэта яны.</div>
<div class="s5">—&nbsp;Ведаем, — голасна сказаў нехта. — Мы любім цябе, брат. Мы будзем ведаць. Хай насмеляцца.</div>
<div class="s5">—&nbsp;І ведайце, нават пасля смерці выклічу я іх на Божы суд. Не пазней чым праз месяц памруць і яны.</div>
<div class="s5">—&nbsp;Пастараемся, — сказаў той самы голас.</div>
<div class="s5">І тады Альбін пайшоў на Лотра. Пайшоў, гледзячы ў вочы.</div>
<div class="s5">—&nbsp;І ўсё ж скінь свой ланцуг, сатана, — ціха сказаў ён.</div>
<div class="s5">Кардынал ірвануў з шыі ланцуг. Страшэнна збялелы, паставіў дыбам каня, павярнуў яго і ўнамёт кінуўся прэч.</div>
</div>
<div class="chapter">
<h1 class="s1">РАЗДЗЕЛ ХХХІХ «УЗНЯСІСЯ, АЗАЛАЦІМ»</h1>
<div class="s5">Вароты былі моцныя, іх нельга было разбіць, але каля іх была маленькая фортка. І вось праз яе я аднойчы загнаў у горад гружанага золатам асла.</div>
<div class="s5"><i class="s4">Піліп Македонскі</i></div>
<p style="margin:0pt;">&nbsp;</p>
<div class="s5">Трохі слоў перадайце ад Катула, злых і апошніх.</div>
<div class="s5"><i class="s4">Катул</i></div>
<p style="margin:0pt;">&nbsp;</p>
<div class="s5">Натоўп ішоў ад цемры да цемры. Спяшаўся. З усіх дарог, сцежак, гасцінцаў плылі групы людзей і далучаліся да яго. Нібы сам Вялікі Мужык зразумеў, што рана яшчэ ператварацца ў касу ятагану, знятаму з забітага крымчака.</div>
<div class="s5">Мялы, бязмены, косы, доўбні, пешні, падобныя на кароткія дзіды, татарскія шаблі, лукі, кісцяні на ржавых ланцугах, мячы і цапы, твары, грудзі пад рыззём, чорныя рукі, калматыя сілуэты коней — усё калыхалася ў зарыве: палілі ўсе сустрэчныя цэрквы і касцёлы, усе багатыя маёнткі і замкі. Вакол усё палала.</div>
<div class="s5">Край пусцеў перад імі. Край тых, хто ўцякаў. Край пусцеў за імі. Край тых, хто далучаўся. Падзеленыя Хрыстом на дзесяткі, сотні і тысячы, людзі ішлі ў адносным парадку, кожная сотня пад сваім сцягам (у цэрквах бралі толькі харугвы з Маткай і Хрыстом, а астатняе раздавалі або знішчалі агнём і лязамі сякер). Асобныя конныя атрады баранілі «твар» войска, «бакі» і «спіну» яго. Коннікі з ахвотнікаў ішлі на некалькі гадзін дарогі наперадзе.</div>
<div class="s5">Вечарам перадапошняга дня здарылася кепскае з Магдалінай. Яна ехала ў галаве войска, побач з Хрыстом. За імі на тры вярсты калыхалася коннікамі і пешымі дарога. Як вока сягае, гарэлі ў цемры языкі факелаў, чуліся галасы, гігатанне коней, спевы, смех і рыпенне вазоў.</div>
<div class="s5">Хрыстос раз-пораз касіўся на яе. Сядзела ў сядле лёгка і звыкла. На вопратку накінуты грубы плашч, як у соцень і соцень тут. Толькі капюшон адкінуты з прыгожай галавы. Замест яго на бліскучых валасах — карункавая іспанская мантылья. Дзіўна, прыгажосць яе сёння зусім не смертаносная, а мяккая, уся нібы абмытая чымсьці нябачным. Велікавокі рахманы твар. Нібы ведае нешта страшнае, але ўсё ж прымірылася з гэтым і едзе.</div>
<div class="s5">Яна маўчала. І раптам ён убачыў, што вочы яе з жахам глядзяць некуды ўгору. Ён таксама ўзняў вочы.</div>
<div class="s5">На прыдарожным вялізным крыжы вісеў, прыбіты нагамі вышэй за дзіды, драўляны распяты. У мігатлівым святле твар Ісуса здаваўся рухомым, перакрыўленым, дзіўна жывым. Распяты крычаў зорнаму небу, і ад смаласкопаў драўлянае цела ягонае было нібыта залітае крывёй.</div>
<div class="s5">—&nbsp;Слухай, — пасля паўзы сказала яна. — Я была прыстаўленая да цябе. Я сачыла за табой.</div>
<div class="s5">—&nbsp;Я ведаў, — таксама пасля паўзы сказаў ён і, убачыўшы, што яна спалохана, паправіўся: — Я здагадваўся. Галубы. Потым галубоў не было. Я ведаў, што ты калі-небудзь загаворыш.</div>
<div class="s5">—&nbsp;Ты? Ведаў?</div>
<div class="s5">—&nbsp;Я ведаў. Не так гэта складана, каб не адчуць простых думак.</div>
<div class="s5">—&nbsp;Калі ты здагадаўся?</div>
<div class="s5">—&nbsp;Я ведаў. Галубоў не стала.</div>
<div class="s5">Яна шумна ўцягнула паветра.</div>
<div class="s5">—&nbsp;Кінь, — сказаў ён. — Я ведаю, што спачатку яны ўсё пра мяне зналі.</div>
<div class="s5">Працягнуў руку і дакрануўся да яе валасоў:</div>
<div class="s5">—&nbsp;Няма правіны. Ні тваёй, ні маёй і нічыёй іншай. Яны аблыталі тут усё. І ўсё трымалі пад сякерай. І ўсім на гэтай зямлі зламалі жыццё. І знявечылі хлуснёю цябе.</div>
<div class="s5">Памаўчаў. Гарэла ў небе, проста над іхняй дарогаю, наперадзе, зорка. То белая, то сіняя, то вясёлкавая. Ішлі да яе коні.</div>
<div class="s5">—&nbsp;Не ведаю, — ціха сказаў ён. — Часам мне здаецца, што ўсе яны — шпіёны і віжы… аднекуль яшчэ. Такія яны… нялюдскія.</div>
<div class="s5">—&nbsp;Гэта я ўгаварыла цябе пайсці, калі ты мог і… за глотку.</div>
<div class="s5">—&nbsp;Не хочацца мне нешта нікога… за глотку.</div>
<div class="s5">—&nbsp;Забі мяне, — ціха сказала яна. — Калі ласка, забі мяне.</div>
<div class="s5">—&nbsp;Нашто? Я ж сказаў, я зразумеў нядаўна: ні на кім простым на гэтай зямлі няма віны. Таму я і тут.</div>
<div class="s5">—&nbsp;Што ж мне цяпер рабіць? — амаль шэптам сказала яна. — Не ведаю. Дый хіба не ўсё адно? Можа, Ратма? Можа, яшчэ нехта? Нікога няма. Распяццяў гэтых панатыркана на дарозе… Унь яшчэ адно… Божа, гэта ж як лёс. Ты, значыцца, туды? Царства Божае ўладкоўваць?</div>
<div class="s5">—&nbsp;Паспрабую, — глуха сказаў ён.</div>
<div class="s5">—&nbsp;І за ёю?</div>
<div class="s5">—&nbsp;Калі яна жывая — і за ёю.</div>
<div class="s5">—&nbsp;Аслеплены, — змежыла яна вочы. — Святы дурань. Юрась, ты што, вось гэтага захацеў? — яна паказала на распяцце. — Прэнга? Плахі? Ты ведаеш, чым гэта канчаецца?</div>
<div class="s5">—&nbsp;Ведаю. Але не пайду. У першы раз бачу, што яны вартыя. Вераць у нешта лепшае, чым самі яны сёння. Не магу падмануць гэтую веру.</div>
<div class="s5">—&nbsp;Прападзеш. Яе не аддадуць. І царства твайго не будзе.</div>
<div class="s5">—&nbsp;Так.</div>
<div class="s5">—&nbsp;І ідзеш бяскрылы, бяззбройны, як матыль на агонь.</div>
<div class="s5">—&nbsp;На агонь.</div>
<div class="s5">—&nbsp;І на смерць. І царства твайго не будзе.</div>
<div class="s5">—&nbsp;Трэба ж каму-небудзь паспрабаваць. У першы раз паспрабаваць. Дзеля іх — варта.</div>
<div class="s5">—&nbsp;Уцячом, — голас яе калаціўся ў глотцы. — Уцячом, апантаны. Не дзеля сябе… Каб жыў… Схаваемся. Я не магу, каб ты… Божа, ты ж за-гі-неш!</div>
<div class="s5">Яна зарыдала. Ён ніколі не чуў, каб так рыдалі жанчыны. Глуха, беспрасветна, трымаючыся з усіх сіл і не ў змозе стрымацца. Так часам, раз ці два ў жыцці, плачуць мужчыны, згубіўшы апошняе шчасце, трапіўшы ў апошнюю бяду.</div>
<div class="s5">Толькі тут ён зразумеў усё, што чытаў у людскіх вачах, і працягнуў рукі.</div>
<div class="s5">—&nbsp;Рукі прэч! — са смяротнай крыўдай за сябе і яго прарыдала яна.</div>
<div class="s5">Хрыстос глядзеў у яе вочы.</div>
<div class="s5">—&nbsp;Ну так… так… так… та-ак!</div>
<div class="s5">Ён апусціў вочы. Ён не ведаў, што сказаць. Дый што скажаш у такім выпадку? Лепей памерці, чым адмовіць вялікаму. Сапраўды вялікаму.</div>
<div class="s5">—&nbsp;Я не ведаю, — урэшце сказаў ён. — Але ты не ідзі. Свет страшны. Кожны чалавек можа вельмі спатрэбіцца другому. — Я не кіну цябе.</div>
<div class="s5">Хрыстос глядзеў на яе твар і не пазнаваў яго.</div>
<div class="s5">—&nbsp;Я пайду за табою непрыкметна, — яна накінула на галаву капюшон. — Проста таму, што не магу іначай. Пайду да канца. Усё адно якога. Магчыма, ты памрэш, бяззбройны, бяскрылы. Я не ведаю, як памагчы табе. Але і пакінуць не магу.</div>
<div class="s5">І, канчаткова схаваўшы твар, скокнула з каня, кінулася назад.</div>
<div class="s5">—&nbsp;Куды ты?! — у раптоўным адчаі закрычаў ён.</div>
<div class="s5">Ён хацеў спыніць каня, павярнуць, кінуцца. Але плылі і плылі гурмы, ціснулі, цягнулі за сабою. Конь не мог плысці супраць іх. Неадвольна аддаляўся капюшон, яго закрывалі плечы, шчыты, харугвы, такія самыя капюшоны.</div>
<div class="s5">—&nbsp;Стой! Дзеля Бога, стой!</div>
<div class="s5">Але плынь тысячаў несла яго, адцірала. Вось ужо з цяжкасцю можна было адрозніць яе капюшон сярод дзесяткаў такіх самых. Вось ужо блытаеш яго з імі, з іншымі.</div>
<div class="s5">Усе.</div>
<div class="s5">І так яна знікла з вачэй Юрася.</div>
<div class="s5">У тую перадапошнюю ноч яны сталі станам вакол самотнай хаты. Звычайна Хрыстос адмаўляўся займаць жытло, спаў ля вогнішча, разам з усімі, а тут чамусьці згадзіўся.</div>
<div class="s5">…Вакол хаты палала мора агнёў. І па гэтым моры плыло да хаты дзесяць цёмных ценяў, апосталы.</div>
<div class="s5">—&nbsp;Не падабаецца мне гэта, — бегаў вачыма Пятро. — Мужыччо гэта. Смажаным пахне. Трэба, хлопцы, вастрыць лыжы.</div>
<div class="s5">—&nbsp;А Іуда зноў апошнія грошы бабам раздаў, што мужоў сюды прывялі, — трагічная маска Баўтрамея ўздрыгвала, голас рыпеў. — А нам бы яны — ого! — пакуль старым не зоймемся.</div>
<div class="s5">—&nbsp;Ты… гэна… не забыў? — спытаў у Тадэя Піліп.</div>
<div class="s5">—&nbsp;Н-не-е, — усміхнулася галава ў місе. — Забяру цябе. Ты будзеш на галаве дошкі ламаць. Я — фокусы паказваць.</div>
<div class="s5">—&nbsp;А нам з табою, Ладысь, хіба пад мост з кісцянём, — крэкнуў Якуб. — На двухногіх асятроў.</div>
<div class="s5">Худы, на дзяўчыну падобны, Ян усміхнуўся прыадкрытым, бы ў юрода, ротам:</div>
<div class="s5">—&nbsp;Не злу наследуй, брат мой, але дабру.</div>
<div class="s5">Пятро плюнуў:</div>
<div class="s5">—&nbsp;Зло, гэта калі ў мяне ўкрадуць або жонку ўвядуць, а калі я ў каго — гэта дабро. Дарэмна мы сварыліся з вамі тады на возеры. Што, возьмеце мяне ды Андрэя з вамі? А то тут, бач, лёгкае жыццё канчаецца, ды можна і кепскае страціць.</div>
<div class="s5">—&nbsp;Добра, — сказаў Якуб.</div>
<div class="s5">Яны зайшлі ў кінутую хату амаль адначасова з Раввуні і Багданам, што падышлі з другога боку. На голым стале гарэла самотная свечка. Братчык сядзеў на покуці, паклаўшы галаву на далоні.</div>
<div class="s5">Узняў яе. І без таго ненатуральна вялікія вочы нібыта яшчэ павялічыліся.</div>
<div class="s5">—&nbsp;Вось што, — сказаў Пятро. — Там, у яры, якраз трынаццаць коней.</div>
<div class="s5">—&nbsp;Чыіхсьці коней, — удакладніў цыганаваты Сымон Кананіт.</div>
<div class="s5">—&nbsp;Знікнем, — сказаў Пятро. — Кінем гэта.</div>
<div class="s5">—&nbsp;Ну вось, — сказаў Хрыстос. — Пятро — гэта камень. Паспрабуй ствары нешта на гэтым камені.</div>
<div class="s5">Тумаш здымаў са свечкі пальцамі нагар. Цені скакалі на абліччы, па заліхвацкіх вусах, па вуснах аматара выпіць і закусіць.</div>
<div class="s5">—&nbsp;Я не пайду, — сказаў Тумаш. І растлумачыў не вельмі разумна: — Вы тут усе хамы, а ў мяне — гонар.</div>
<div class="s5">Мацей зірнуў на мора агнёў за акном і сцепануўся:</div>
<div class="s5">—&nbsp;Ну, мы дык пойдзем. Мытарам яно спакайней. Я яшчэ дзіваў хацеў, дурань. Даруй нам даўгі нашыя. Зроду мы не плацілі іх. — І раптам буйныя жорсткія зморшчыны ля рота склаліся ў сквапную, просьбітна-нахабную ўсмешку. — Толькі… евангелле б сваё няхай Іуда нам аддаў.</div>
<div class="s5">—&nbsp;Ты ж непісьменны! — залямантаваў Раввуні.</div>
<div class="s5">—&nbsp;Малаважна. А я евангеліст. Мы вось з Іаанам яго раздзелім, падчысцім, дзе небяспечна, і добра. А Іудзе евангелля нельга. Не заведзена.</div>
<div class="s5">Раввуні паказаў яму шыш.</div>
<div class="s5">У Іаана Алфеева часта і незалежна ад яго мяняўся настрой. Вось і тут яму раптам шкада стала Хрыста.</div>
<div class="s5">—&nbsp;А я б з табою, Божа, пайшоў. Толькі каб без зброі гэтай. Мы б з табою ўдаліліся ад свету ды духоўныя віршы пісалі.</div>
<div class="s5">—&nbsp;Не хавайся ў вежу з слановай косці, — сказаў Хрыстос. — Хутчэй знойдуць.</div>
<div class="s5">Усім было няёмка. І, відаць, каб перарваць гэтую няёмкасць, усе пачалі выказваць свае незадавальненні, кепскія прароцтвы на будучае. Узнялася гамана, пасля галас. Мацей лез да Іуды і крычаў нешта малазразумелае бязглузда-страсным голасам. Той лямантаваў у адказ. Сварыліся і гарлалі астатнія.</div>
<div class="s5">Ад падзей сённяшняга дня і гэтага крыку Братчык ледзь не вар'яцеў. Устаў над сталом:</div>
<div class="s5">—&nbsp;Маўчыце!</div>
<div class="s5">Затросся ад удару кулаком стол. І тады Фама, у захапленні, што можна паказаць сябе, з бразганнем вытаргнуў меч і секануў ім па сталешніцы. Стол разваліўся напалам. Стала ціха і цёмна. Раввуні нашарыў свечку, выбіў крэсівам іскру, запаліў.</div>
<div class="s5">Апосталы, сціснуўшыся, глядзелі на Хрыста.</div>
<div class="s5">—&nbsp;Вось што, — сказаў ён. — Я гэта не дзеля сябе. Патрэбныя вы мне дужа. Я гэта для вас, святыя душы. Шкодзілі — замольвайце грахі. Хто пойдзе адсюль — аддам мужыкам. Вось як.</div>
<div class="s5">—&nbsp;Вось як, — сказаў Тумаш.</div>
<div class="s5">—&nbsp;Вось як, — паўтарыў Раввуні.</div>
<div class="s5">Апосталы вінавата, як пабітыя, пераглянуліся.</div>
<div class="s5">—&nbsp;Ды што, — сказаў Сымон. — І мне карціцца ў Гародню ўвайсці. Паглядзець, як там, коні там якія. Я ўжо быў і адвучыўся…</div>
<div class="s5">—&nbsp;Дый праўда, — сказаў Пятро. — Кінуць на парозе…</div>
<div class="s5">—&nbsp;Гэта… Грэх.</div>
<div class="s5">—&nbsp;Хто крок зробіць — таго я мячом, — сказаў Фама.</div>
<div class="s5">—&nbsp;Таго я мячом, — рашуча сказаў Раввуні.</div>
<div class="s5">—&nbsp;Добра, — за ўсіх сказаў Андрэй.</div>
<div class="s5">—&nbsp;Мы ў ісціне хочам хадзіць, — падтакнуў Ян. — Ты нам вер.</div>
<div class="s5">—&nbsp;Паспрабую. У апошні раз. — І Хрыстос убачыў твар Фамы, нейкі сабраны, дзіўны твар. — Ты чаго, Тумаш?</div>
<div class="s5">—&nbsp;Абрыдлі мне гэтыя паганцы. Вось паклічу ўсю сваю веру, і палова іх з хаты знікне. Хай ля агню ходзяць.</div>
<div class="s5">—&nbsp;Валі, — сказаў Хрыстос.</div>
<div class="s5">Фама прыжмурыўся, сціснуў кулакі. Твар з нібы незнарок надзьмутымі шчокамі стаў яшчэ чырванейшы…</div>
<div class="s5">…Ляснулі дзверы. У хату зайшоў сівавусы:</div>
<div class="s5">—&nbsp;Паслы з Гародні. Басяцкі.</div>
<div class="s5">Фама моцна аддзьмуў паветра і залыпаў вачыма. Пасля плюнуў:</div>
<div class="s5">—&nbsp;Вось табе маеш. Яшчэ і нават больш стала… Не, брат. Як брыду нейкую наклікаць — гэта ў мяне лёгка. А як добрага чаго — гэта не.</div>
<div class="s5">Басяцкі ўвайшоў у хату і ўсміхнуўся ўсмешкай старога знаёмага.</div>
<div class="s5">—&nbsp;Вітаю цябе, Хрыстос. І вас, апосталы.</div>
<div class="s5">Убачыў рассечаны напалам стол. Плоскія вочы пашырыліся.</div>
<div class="s5">—&nbsp;Ды гэта так, — прысаромлена растлумачыў Юрась. — Трохі забаўляліся.</div>
<div class="s5">—&nbsp;Практыкаваліся трохі, — сказаў Фама.</div>
<div class="s5">—&nbsp;Тлумач, нашто тут? — сурова спытаў Братчык.</div>
<div class="s5">…Дамініканец скончыў. Усе сядзелі моўчкі. Стомлены цень ляжаў у вачніцах Юрася.</div>
<div class="s5">—&nbsp;Што ж, я выслухаў, — сказаў ён. — Дзякуй за выкуп.</div>
<div class="s5">У некаторых загарэліся вочы. Толькі Фама непаразумела і грэбліва склаў вусны, ды Раввуні ўскінуў галаву.</div>
<div class="s5">Хрыстос цяпер глядзеў у вочы Басяцкаму. І доктар ганорыс каўза са здзіўленнем убачыў, што зараз з гэтых вялізных вачэй не плыве тое, што няўлоўна падпарадкоўвала чалавека, нібыта робячы яго больш добрым. Вочы былі разважлівыя і сухія.</div>
<div class="s5">—&nbsp;Бачыш, — сказаў Хрыстос. — Гэта як палічыць, колькі на Белай Русі простых, ды падзяліць, дык на адзін залаты — сорак чалавек.</div>
<div class="s5">—&nbsp;Ну. Ды яны і таго не мелі. Бярэш?</div>
<div class="s5">—&nbsp;Разумееш, страшэнна мне шкада. І ўзяў бы, раз людзі добрыя так стараюцца даць. Нельга ж крыўдзіць. Бога ў душы мець трэба. Ды вось толькі для аднаго мяне гэтыя сто тысяч — многа. Не каштую сам столькі. А як на ўвесь народ падзяліць — ганебна мала. Ну, чаго ім з гэтага? Адных поршняў больш ператапталі, сюды ідучы. Усё адно як старгаваць карову па дарозе на кірмаш ды, не ўбачыўшы яго, перці назад. Прабач, не хачу я нічога браць ад вас.</div>
<div class="s5">—&nbsp;Узнясіся, азалацім! Свабодны будзеш.</div>
<div class="s5">—&nbsp;Дык дзеля мяне тае свабоды і так досыць. А ты унь іх спытай.</div>
<div class="s5">Дамініканец вадзіў вачыма па тварах апосталаў і цвёрда ведаў, што гэтыя пайшлі б на згоду.</div>
<div class="s5">—&nbsp;Ды мы з імі дамовімся.</div>
<div class="s5">—&nbsp;Глядзіш не туды, мніх.</div>
<div class="s5">Юрась паказваў у акно. За акном былі агні. Нібы зорнае неба ўпала на зямлю.</div>
<div class="s5">—&nbsp;Можа, гукнуць? Расказаць пра выкуп. Спытаць, ці досыць ім свабоды? Ці не аддадуць лішняй?</div>
<div class="s5">Басяцкі зразумеў, што ўсё кончана. Толькі не ўтрымаўся, каб не буркнуць:</div>
<div class="s5">—&nbsp;Свабода… Свабода… Кожны раз, як вы яе клікнеце — яна падымае галаву. Не торгайце вы яе. Яна харошая баба. Дайце вы ёй год сто паспаць спакойна, а там хаця канец свету — няхай устае.</div>
<div class="s5">—&nbsp;Яна харошая баба, — сказаў Хрыстос. — Наша баба. А паколькі яна наша баба — не твая, мніх, справа, у які час ночы нам яе будзіць. Ты мніх, святы, значыцца, ты ў гэтых справах разумець не павінен.</div>
<div class="s5">Спакойны, амаль лянівы здзек. Пёс Божы ўздыхнуў:</div>
<div class="s5">—&nbsp;Не, Хрыстос. Гэта не я, відаць, святы, а ты, калі столькі золата бабе пад ногі кінуў, абы ёй на імгненне ў вочы зірнуць, а пасля здохнуць без пакаяння.</div>
<div class="s5">Хрыстос устаў:</div>
<div class="s5">—&nbsp;Ідзі ты адсюль. Дарэмна стараўся ехаць. Не баімся мы каралевы, не патрэбен нам водкуп. Але, святы. Д'яблам быў, а цяпер святы. Свяцейшы за Паўлу.</div>
<div class="s5">Схіліўся да яго і сказаў шэптам:</div>
<div class="s5">—&nbsp;У цямніцах сядзеў, мяне ранілі, я сто разоў быў пры смерці.</div>
<div class="s5">Пальцы схапілі дамініканца за патыліцу сталёвай хваткай, няўхільна павярнулі тварам да акна, да агнёў.</div>
<div class="s5">—&nbsp;Мяне хвасталі, як іх, таму кожны ўдар па іхняй спіне гарыць цяпер на маёй. Мірыяды ўдараў кіямі, бізуном, каменнямі. Я валачыўся, блукаў, як Паўла і як яны. Разбойнікі на мяне нападалі і свае браты. Я галадаў іхнім голадам, і прагнуў, і мёрз, і памыляўся, і грашыў, і свят быў. Але я нікому яшчэ не здрадзіў на гэтай зямлі. І не збіраюся. Я не хачу быць ні з кім, акрамя гэтага народа, цяпер навекі майго. Я заслужыў гэтае права… Я гэта ўсё за іх… І калі яны — народ, то я — таксама. Вось апошняе маё слова.</div>
<div class="s5">Плоскія, трохі ў зелень, бы ў яшчаркі, вочы нібы згаснулі. Дамініканец устаў.</div>
<div class="s5">—&nbsp;Глядзі. Заўтра яшчэ можаш перадумаць. А паслязаўтра загаворыць сталь.</div>
<div class="s5">—&nbsp;Хай, — адрывіста кінуў Хрыстос. — Калі модлы не пераконваюць — хай гаворыць яна.</div>
<div class="s5">Бразнулі дзверы. Чорная постаць павольна праплыла пад акном, загасіўшы на хвіліну агні. А пасля яны заззялі нібы яшчэ ярчэй.</div>
</div>
<div class="chapter">
<h1 class="s1">РАЗДЗЕЛ ХL НАГОРНАЯ КАЗАНЬ</h1>
<blockquote>Калі на зямлю лінуць патокі гора,<br />Кожны — прарок, хто людзям плыт<br />паратунку падгоніць,<br />Плыт паратунку і праўды.<br /></blockquote>
<div class="s5"><i class="s4">Гімны Рыг Веды</i></div>
<p style="margin:0pt;">&nbsp;</p>
<div class="s5">І перад апошняй той ноччу павольна ўсходзіў народ на Чырвоную гару, што пад самай Гародняй. Цягнулі пару канонаў, захопленых дарогай, стомлена плыла людская плынь.</div>
<div class="s5">Гара ўсё больш шчацінілася віламі, цапамі і дзідамі. Дзесяткі і сотні знаходзілі сабе месца. Але большасць не спяшалася з гэтым.</div>
<div class="s5">Сядала сонца. У апошніх праменнях ягоных зіхацеў далёка вялікі горад, мэта паходу.</div>
<div class="s5">Горад ляжаў спакойна і мірна, нібы не ведаў, што глядзяць на яго тысячы вачэй. З усімі сваімі чатырохкутнымі і круглымі вежамі, з дзесяткамі вуліц і завулкаў, з вуліцай Стрыхалёў і Мечнай, Утэрфінавай і Абадранага Бабра, з выселкамі, тупікамі і слабодамі, са шпілямі храмаў і свінцовым дахам замка, з далёкім Нёманам, з ценем і святлом і страшнай Зітхальняй, якую было не відаць адсюль.</div>
<div class="s5">Сілуэты вежаў. Іскры вокан. Усё гэта было так мірна, так нагадвала нейкія іншыя гарады, дзе нікога не забіваюць, дзе гучаць арфы і гуляюць вясёлыя людзі, дзе нават муры — проста павага да часоў, якія неймаверна даўно адышлі ў нябыт, што Братчык на хвіліну да болю пашкадаваў гэты спакой. Добры, ціхі горад. Ён нагадваў… Што ён нагадваў?… А тое, што нагадвала і ўся гэтая зямля: скажоны, перакручаны, няўмелы, чарнавы малюнак чагосьці сапраўднага.</div>
<div class="s5">У гэтым горадзе былі сутарэнні, велля, бессаромныя людзі. Зітхальня, якой не было відаць адсюль. Каб ён мог, ён бы знішчыў усё гэта на твары зямным і пакінуў толькі там, дзе наблізіліся да дасканаласці: Каложу, Фарны касцёл, яшчэ некалькі веж, будынкаў, храмаў. Усё астатняе не варта існавання. Палацы з каменнага гною.</div>
<div class="s5">І ўсё ж ён ведаў: ён ідзе на небывалае, неўласцівае такім людзям, як ён. Ні ў якім разе нельга было запляміць рукі. Ніхто не даведаецца, не асудзіць, але нельга. Ён помніў вочы людзей. Вочы, вочы, вочы.</div>
<div class="s5">…У гэты момант з гаю, што ў баку ад брамы, вылецела сотні дзве коннікаў і памчала, нібы з апошніх сіл, нібы ў безнадзейную атаку, сотні дзве чалавек.</div>
<div class="s5">Ляцелі адным імклівым клінам, адным кулаком.</div>
<div class="s5">Сівавусы крэкнуў, падаў знак. Хаця было і далекавата яшчэ, людзі нацягнулі лукі з рагоў. Малады стараўся асабліва, хацеў паказаць сябе: адцягнуў цеціву ледзь не да вуха, шукаў вачыма мэту. Страшэнна хацеў удала стрэліць далей за ўсіх.</div>
<div class="s5">—&nbsp;Стой! — залямантаваў раптам Іуда. — Дзе вы носіце свае вочы, дзе?! Халера вам у бок, ліхаманка вам у галаву!</div>
<div class="s5">Нацягваць так цеціву не варта было. І волат не здолеў бы пасля страшэннай напругі турыных рагоў асцярожна вярнуць яе ў ненацягнуты стан.</div>
<div class="s5">Нешта ценькнула. Усе з жахам глядзелі, хто на маладога, хто на конніка. Малады абамлеў; мядзведзем зараўла сярод імклівага шалёнага кліна дуда.</div>
<div class="s5">Чалавек з чорнымі рукамі каваля, даўжэзны боўдзіла, жоўты, у пшанічны колас, падскочыў у сядле…</div>
<div class="s5">…Спаймаў слабую — пры канцы лёту — стралу. Усе войкнулі.</div>
<div class="s5">Пошчак капытоў нарастаў. Кавалькада падляцела пад адхон, пачала спешвацца. Толькі боўдзіла са стралой конна ўзляцеў на стромы адхон, шукаў шалёнымі ястрабінымі вачыма.</div>
<div class="s5">—&nbsp;Гэта хто стрэліў? Га? Хто?! — Ён быў страшны.</div>
<div class="s5">Маўчанне.</div>
<div class="s5">—&nbsp;Я, — урэшце прызнаўся малады.</div>
<div class="s5">—&nbsp;Малайчына, — сказаў Кірык Вястун. — Далёка страляеш.</div>
<div class="s5">Пакаціўся рогат. Кірык злез з каня:</div>
<div class="s5">—&nbsp;Здароў, Хрыстос, не забыў?</div>
<div class="s5">—&nbsp;Кірык Вястун… Кляонік з Разьбярнага Кута… Марка Турай…</div>
<div class="s5">—&nbsp;Памятаеш, — засмяяўся чарцяка Вястун. — Ну, давай пацалуемся… Здароў, апосталы… Гізунты адрасціў ты сабе, Фама, на апостальскім хлебе… А-а, здароў, брат Іуда. Як, здрадзіць яшчэ не збіраешся?</div>
<div class="s5">—&nbsp;Дзякуй, — сказаў Раввуні, — сабе даражэй. Адзін ужо аднойчы паспрабаваў, і нельга сказаць, каб гэта было асабліва весела для астатніх. А я вось дарма гэтым хлопцам крыкнуў… папярэдзіў.</div>
<div class="s5">—&nbsp;Ну добра, добра, давай пацалуемся, ці што… Слухай, Хрыстос, вось табе і падмога небальшэнькая. Мы былі ўцяклі, а пасля ў гай вярнуліся, сачыць. Ты сцеражыся, не лезь, як галавою ў печку. Войска з вартаю будзе даваць бой. Сядзяць унь там, у правым гаі і ў лагчыне, і там. Заўтра выйдуць строем на Воласава поле. У цябе людзей колькі?</div>
<div class="s5">—&nbsp;Тысяч каля дзесяці, каб яны здаровы былі, — сказаў Хрыстос.</div>
<div class="s5">—&nbsp;Ну, а іх з вартай войта тры з невялікім. Лічы, удвая больш. Цяжкая конніца, латы, каноны.</div>
<div class="s5">Усе змоўклі. Адчулі смяротны цяжар заўтрашняй працы.</div>
<div class="s5">—&nbsp;Значыцца, спачатку трэба не дапусціць да сябе, — сказаў Фама. — З прашчаў біць.</div>
<div class="s5">—&nbsp;Таксама мне яшчэ Давід, — сказаў Іуда з іроніяй.</div>
<div class="s5">—&nbsp;Ты што ведаеш? — раззлаваўся Тумаш на тое, што нехта засумняваўся ў ягоных ваенных здольнасцях. — Навучыся спярша меч трымаць!</div>
<div class="s5">—&nbsp;Не ўмею, — сказаў Раввуні. — Але ўсё адно. Ты заўтра пойдзеш на двабой. Я з кімсьці — дражніць іх. Кожны робіць, што можа.</div>
<div class="s5">—&nbsp;Не пойдзеш ты, — сказаў Хрыстос.</div>
<div class="s5">—&nbsp;Пайду, — упарта сказаў Раввуні. — Калі не мячом, то трэба ж нечым. Я не ўмею мячом. Ніхто з дзяцінства не практыкаваў маіх рук. Усе практыкавалі галаву. Праўдзівей, сушылі яе. Калі ў мяне ёсць сякі-такі розум — гэта не «дзякуючы», а «насупор». У дзяцінстве я зрабіў быў прашчу і кідаў. Доўга кідаў… У нас, дзяцей, амаль не было вольнага часу пры дзённым святле. Але я навучыўся добра, някепска кідаць. Пасля мяне страшэнна адхвасталі за тое, што кідаў, а не вучыў модлы. А цяпер і прашчы няма.</div>
<div class="s5">Памаўчаў і сказаў яшчэ:</div>
<div class="s5">—&nbsp;Дый не хачу.</div>
<div class="s5">Братчык глядзеў на яго. Гэты кволы і ўчэпісты чалавек цікавіў яго і няўлоўна, несвоечасова на гэтай паганай цвердзі, нагадваў нешта добрае, што павінна на ёй быць і чаму, аднак, не прыйшоў час.</div>
<div class="s5">Таму ён падлягаў смерці, як некаторыя яшчэ, не дужа шматлікія, якіх ён сустракаў. Як ён сам, Юрась, але гэта ўжо справа іншая.</div>
<div class="s5">Задураны, з тысяччу недахопаў, слабы, непрыдатны да навакольнага жыцця, безабаронны перад сілай да таго, што аж злосць брала і хацелася даць яму па шыі, ён усё ж быў бязмерна лепшы за многіх. Прынамсі, не стаў бы гарлаць:</div>
<div class="s5">—&nbsp;Лаўжоў! Лаўжоў у агонь!</div>
<div class="s5">Ён быў — у самым галоўным — падобны на велічэзную частку гэтых людзей у белым, што стаялі пад гарою і што можна было назваць словамі: няздатнасць да гвалту. А гэта заўсёды выклікае некаторую безабароннасць перад гвалтам чужых. У, як гэтым будуць яшчэ карыстацца ўсе, каму не лень! Аслападобныя шамоэлы, лотры, басяцкія, патрыярхі, папы, жыкгімонты, іншая навалач! Нічога, галоўнае вытрымаць. Калі гэтыя белыя, калі Раввуні, калі Фама, калі ўсе, падобныя ім, не вымруць — прыйдзе час, калі больш за ўсё на свеце будуць патрэбны яны. Чужога гвалту не будзе. І будуць страшэнна патрэбныя тыя, хто шмат выцерпеў, але ніколі без крайніх абставін, без смяротнай небяспекі не запэцкаў бессаромным гвалтам сваіх рук.</div>
<div class="s5">Гэта добра, што ўсе вылюдкі адразу трапляюць у кардыналы. Чысцей будзе непарушная. Сутнасць.</div>
<div class="s5">І Юрась асабліва мякка спытаў у Іуды:</div>
<div class="s5">—&nbsp;Чаму ты думаеш, што не трэба спачатку прашчнікаў?</div>
<div class="s5">—&nbsp;Гэта ж ясна. Напасці адразу, не даць вылезці з гэтай лагчыны, што бліжэй да муроў.</div>
<div class="s5">І тут Хрыстос зразумеў: дажджы.</div>
<div class="s5">—&nbsp;Правільна! Праўду сказаў ён! Яны ў латах, яны цяжкія як халера. Дажджы. Пад восень глеба кепска сохне. Там гразка. Для іх. Ну, не зусім, ну, па бабкі коні ўгразаць будуць. І то хлеб. Паспрабуй пазмагайся, пападзі, ухіліся, калі ногі, бы ў мухі на смале.</div>
<div class="s5">…У тую ноч увесь горад — хто з цьмянай радасцю, а хто і з заміраючым ад жаху сэрцам — сачыў за далёкай гарою, што ўся, ад падэшвы да вяршыні, зырчала бліскаўкамі агнёў.</div>
<div class="s5">А на гары, у самы цёмны перадсвітальны час уставалі, разбіралі зброю, сяк-так строіліся ў доўгую баявую лінію. Трэба было яшчэ да сонца падступіць бліжэй, не даць выйсці з лагчыны, зберагчы хаця колькі жыццяў і тым, хаця трохі, зраўняць няроўныя сілы.</div>
<div class="s5">Яны спадзяваліся на адно. У горадзе было жыццё, засеяныя палі, нівы пад каласамі. Без яго так ці інакш была смерць. Таму ніхто не думаў ухіляцца ці адступаць.</div>
<div class="s5">Толькі ў гэтым і была іхняя сіла.</div>
<div class="s5">Гара шугала агнямі. Блукалі цені коннікаў і пешых. Дзіды, уторкнутыя ў зямлю, былі, як лес. І лес гэты паступова радзеў, узносіўся ў паветра, калыхаўся ў чалавечых руках.</div>
<div class="s5">Да Братчыка падышоў сівавусы.</div>
<div class="s5">—&nbsp;Скажы, — коратка і проста сказаў ён.</div>
<div class="s5">—&nbsp;Мо не трэба?</div>
<div class="s5">—&nbsp;Скажы. Чакаюць. Некаторыя, можа, у першы, у апошні раз, чалавечае да сябе пачуюць. Многія да заўтра не дажывуць.</div>
<div class="s5">Ён падаў яму руку. Братчык узлез на воз.</div>
<div class="s5">—&nbsp;Вышэй! — закрычалі адусюль. — Відаць не ўсім. Вышэй.</div>
<div class="s5">Сівавусы падумаў. Пасля сказаў нешта хлопцам. Некалькі чалавек падышлі і ўзнялі воз на плечы.</div>
<div class="s5">—&nbsp;Вышэй! — гарлала гара. — Усе хочуць бачыць!</div>
<div class="s5">Тады пад воз пачалі падстаўляць дзіды, асцярожна ўздымаць яго. Урэшце пяцьдзесят капейшчыкаў узнялі яго на вастрыях дзід высока над галовамі, разам з чалавекам, які стаяў на ім.</div>
<div class="s5">Агні не гасілі. Трэба было, каб войска чужое пазней спахапілася. Паўсюль скакаў агонь.</div>
<div class="s5">—&nbsp;Паспрабуйце ўпусціць, лабідуды! — крычаў нехта.</div>
<div class="s5">—&nbsp;Падаць тады дужа высока будзе, — сказаў Братчык.</div>
<div class="s5">—&nbsp;А гэта заўсёды так, калі без розуму высока забраўся, — сказаў Вястун. — Ды ты не з тых. Давай.</div>
<div class="s5">Стала ціха.</div>
<div class="s5">—&nbsp;Ну вось, хлопцы. Заўтра біцца. Сябе літаваць не буду. Калі хто думае, што плоць мая вытрымае ўдар дзіды — страшэнна той памыляецца. Думаў я, што не трэба мне лезці ў самую саладуху, што пастаў ваяводам хоць бы й лепшага ў… нашым свеце, дык тое самае будзе. Аж бачу, не. Павінен быць хаця маленькі агеньчык, на які глядзелі б дзеці. Зменіцца калісьці цвердзь, зменяцца і людзі. Добра было б, каб і мы і яны не казалі: «Наша ўзяла… і рыла ў крыві». Разумееце, вы людзі. Яшчэ і яшчэ раз кажу: вы — людзі. Не трэба нам забываць: мы — людзі. Вось сякуць камусьці за праўду галаву. Калі не можаш памагчы — не схіляй сваёй галавы ніжэй за ягоную плаху. Сорамна! Нічога ўжо няма ў наш век ніжэй за плаху. І нічога няма вышэй, калі зразумець. Таму і ўсталі. На тым стаім.</div>
<div class="s5">Зноў уразілі яго абліччы ўнізе. Не маскі, не сцёртыя праявы — твары, аблічча. І вочы з нязвыклым ім самім выразам, прыўкрасней за якіх не было нічога на свеце.</div>
<div class="s5">—&nbsp;Не люблю слоў халодных, як вяршыня ў снезе. Але як мы на вяршыні гары — хай будзе й казань нагорная. Калі ўжо так крычалі аб непатрэбным.</div>
<div class="s5">Ён узняў у паветра баявую сякеру — гізаўру.</div>
<div class="s5">—&nbsp;Блажэнны вялікія і добрыя духам, якія б малыя яны ні былі.</div>
<div class="s5">Агонь скакаў па лязе.</div>
<div class="s5">—&nbsp;Блажэнны тыя, што плачуць па сваёй зямлі, няма ім суцяшэння… Блажэнны тыя, хто ахвяруе людзям кроў сваю і свой гнеў, таму што на рахманых ездзяць.</div>
<div class="s5">Медзяныя ці бронзавыя ад агню твары, шуганне зыркіх языкоў і лес дзід. І ў паветры — чалавек з узнесенай гізаўрай.</div>
<div class="s5">—&nbsp;Блажэнны міратворцы, калі не прыніжаны чалавек… Блажэнны выгнанцы за праўду… Блажэнны, калі выходзіце са зброяй за просты, бедны люд і падаеце… Таму што тады вы — соль зямлі і святло свету. Любіце і мірыцеся. Але і ненавідзьце тых, хто замахваецца на вас і вашу любоў. Мячом, занесеным над моцнымі, над хцівымі, над забойцамі праўды, дайце ўсім простым мір. І як спытаюць, нашто прыйшлі, адкажыце: адпусціць змучаных на свабоду, рабоў — з ланцугоў, бедных — з халуп, мудрых — з турмаў, гордых — з ярма.</div>
<div class="s5">Ён гаварыў няголасна. Але чулі ўсе. Перадсвітанкавы змрок пачынаў радзець. Святлела на ўсходзе. Ляцелі з абозу свежыя, рэзкія галасы пеўняў.</div>
<div class="s5">—&nbsp;А цяпер хадзем, — сказаў ён. — Ідзіце як мага цішэй.</div>
<div class="s5">У гэты момант ён убачыў, як вочы людзей нібы цьмянеюць, глядзяць некуды з прадчуваннем нядобрага. Пасля пачуў хрыпатае, гартаннае карканне.</div>
<div class="s5">Ад пушчы цягнулася на кармленне велізарная, як вокам акінуць, чарада крумкачоў. Якраз над табарам. Густая, зменлівая чорная сець.</div>
<div class="s5">—&nbsp;Чуюць, — сказаў нехта. — Нас чуюць. Кепска.</div>
<div class="s5">Яму не хацелася, каб згасла тое, вышэйшае, прыўкрасней за якое не было на зямлі, тое, што ён бачыў у гэтых вачах. Каб згасла ад глупства, ад палёту небывала вялікай чарады вугальна-чорных птушак. Гэта было так падобна на тое, калі б сціснуўся, пачуўшы крумканне, цёмны звер: «Нехта ідзе, крочыць нешта нязнанае, перад чым мы павінны затачыцца ў нетры».</div>
<div class="s5">І таму ён узняў гізаўру і загарлаў, сам адчуваючы, як раздзімаецца ад крыку шыя:</div>
<div class="s5">—&nbsp;Птушкі! Збірайцеся на вялікую вячэру Божую! Каб пажэрці трупы цароў, трупы моцных, трупы тысячаначальнікаў, трупы коней і тых, што сядзяць на іх.</div>
<div class="s5">Адказам быў крык. Дрыжэла ў паветры зброя, рухаліся мускулы на голых грудзях, узляталі магеркі з ільняных, чорных, залатых галоў. Узносіліся ў паветра авальныя шчыты.</div>
<div class="s5">Пасля ўсё сціхнула. Пачуўся шолах травы пад тысячамі асцярожных ног.</div>
</div>
<div class="chapter">
<h1 class="s1">РАЗДЗЕЛ ХLІ «ВОСЬ МОЙ НАРОД, ЯК ІЛЬВІЦА, ЎСТАЕ…»</h1>
<div class="s5">Уздайце ёй так, як і яна ўздала вам, і ўдвая ўздайце ёй па справах яе… Колькі славілася яна і раскашавала, столькі ўздайце ёй пакут і гарот. Бо яна кажа ў сэрцы сваім: сяджу царыцаю, я не ўдава і не ўбачу гароты… І ўсплачуць, і ўзрыдаюць аб ёй цары зямныя, што распуснічалі і раскашавалі з ёю, калі ўбачаць дым ад пажару яе.</div>
<div class="s5"><i class="s4">Апакаліпсіс, гл. 18, ст. 6, 7, 9</i></div>
<p style="margin:0pt;">&nbsp;</p>
<div class="s5">Шырокае, трохі спадзістае поле канчалася лагчынай і пасля зноў трохі ўзвышалася. На гэтым узвышшы цьмяна блішчэлі, чырванелі, залаціліся рознакаляровыя мазкі. Стаялі коні, закутыя ў жалеза, і сядзелі на іх такія самыя, жалезныя, коннікі. Абвісала барва, золата і бель сцягоў. Коннікаў было многа, да жудасці многа. Трохкутныя і авальныя сталёвыя шчыты, султаны, дзіды, залатыя — а болей варанёныя — латы.</div>
<div class="s5">Наперадзе ўсіх узвышаўся Карніла, падобны на помнік самому сабе.</div>
<div class="s5">Лагчына перад імі была глыбока-зялёная — аж сіняя — пасля нядаўніх дажджоў. Нават босаму хлапчуку было добра вядома, як прыемна спружыніць на такіх месцах пад пяткай зямля. Але гэтыя ніколі не хадзілі босыя. Карніла спадзяваўся, што мужыкі не насмеляцца палезці на конны, жалезны строй: убачаць і адступяць.</div>
<div class="s5">Іншая гурма, расцягнутая на мілю, калі не больш, стаяла вышэй, за лагчынай, на полі. Белая палатніна, турынай скуры шчыты, доўбні, бусакі, прашчы. Карніла не ведаў, што яны рыхтуюцца нападаць. А нават каб і ведаў, не паверыў бы.</div>
<div class="s5">Ад гэтай гурмы аддзяліліся і пачалі спускацца па схіле Тадэй і Іуда. Крычалі нешта. Панскае войска змоўкнула, і тады Карніла зразумеў: ярыльшчыкі.</div>
<div class="s5">—&nbsp;Гэй, касаротыя! — гарлаў Лявей. — Гэй, гародзенцы-гракі! Смала чарнамазая! Азадак шылам! Святога Айца на кныра змянялі!</div>
<div class="s5">Абразы былі агульнавядомыя і таму страшныя. Ланцуг абаронцаў выбухнуў ярасцю.</div>
<div class="s5">—&nbsp;Хамы! — наліўшыся крывёю, крычалі з яго. — Мужыкі! Галовы лубяныя!</div>
<div class="s5">—&nbsp;Паны! На саломе спіцё — зубамі ішчацеся!</div>
<div class="s5">І тут страшны, нетутэйшы лямант абарваў пералай.</div>
<div class="s5">—&nbsp;Басякі! — крычаў Раввуні. — Каб вы, як свінні, толькі мёртвыя на неба глядзелі, каб вы, як свяцільня, кожную раніцу згасалі, каб вы пустыя заўжды былі, як вашыя вацкі, як сабачая міска ў дрэннага гаспадара, у сабакі гэтай, Жыкгімонта!!!</div>
<div class="s5">—&nbsp;Іудзей, — сказаў нехта.</div>
<div class="s5">—&nbsp;Гэй, — здзекліва кінуў Карніла, — пачым зямля гаршчэчніка?!</div>
<div class="s5">—&nbsp;Табе такі гэта трэба ведаць, калі ўжо Хрыста прадаць сабраўся.</div>
<div class="s5">Сёй-той у жалезных шэрагах апусціў галаву. І тут Лявей зрабіў тое, што перапоўніла чашу цярпення. Ён працягнуў руку, і на далоні ягонай невядома скуль з'явілася зайчанятка. Ён апусціў яго, і яно лупянула ўздоўж поля — ратавацца.</div>
<div class="s5">—&nbsp;Вось! Пазычце ў яго мужнасці!</div>
<div class="s5">Карніла зароў і падаў знак. Войска спусцілася ў шырокую лагчыну. Сакавіта зачмякала пад капытамі коней. Перад жалезнымі ляжала вялікае поле, і па ім скакалі да войска два коннікі ў лёгкіх кальчугах з пласцінамі і наплечнікамі: Братчык і Фама.</div>
<div class="s5">—&nbsp;Гай! Гай! Давай дваіх на паядынак.</div>
<div class="s5">Карніла крэкнуў, зірнуў на сотніка Пархвера:</div>
<div class="s5">—&nbsp;Га?</div>
<div class="s5">Пархвер кіўнуў галавою.</div>
<div class="s5">Братчык на белым кані і з лёгкім мячом ды Фама на рыжым круціліся перад імі, дражнілі. Чакаць доўга не давялося. Насустрач ім памчалі Карніла і на грузным біцюгу волат Пархвер. Карнілаў конь быў вараны, Пархвераў — вараны з белымі палосамі, грываю і хвастом.</div>
<div class="s5">Пагрозна былі нацэлены дзіды, лямантавала і калацілася пад капытамі зямля. Коннікі імчалі, цяжкія і страшныя, як брантазаўры, на конях, закутых у сталь. Братчык убачыў, што конскія ногі вышэй бабак у панчохах гразі, падміргнуў Тумашу.</div>
<div class="s5">—&nbsp;Хай пастаяць астатнія, пакуль мы тут біцца будзем.</div>
<div class="s5">Ярыльшчыкі паспешна рэтыраваліся, і ніхто іх за гэта не асуджаў. Яны сваё зрабілі, прыйшла чарга больш сур'ёзнай справе.</div>
<div class="s5">Горы жалеза ляцелі на мужыцкіх байцоў, і ў радах абаронцаў горада трыумфальна завылі, загалёкалі. Ясна было — канец. У адным Пархверы сажань і шэсць дзюймаў. І тут здарылася нечаканае. Калі жалезныя былі ўжо зусім блізка, Тумаш і Хрыстос паставілі коней дыбам, павярнулі іх у паветры і шэнкелямі прымусілі зрабіць скачок у бакі. Дзве гары, з разлёту, прамчалі паўз іх. Юрась умудрыўся дагнаць Карнілу і плазам мяча ляснуць яго па жалезным азадку. Загуло. Зарагатала мужычае войска. Узлаваны Карніла паспрабаваў зрабіць тое, што не дазвалялася і што было памылкаю: цераз плячо, як латай, агрэць праціўніка дзідаю. Юрась перахапіў яе і, выдзершы, кінуў на зямлю.</div>
<div class="s5">Карніла схапіўся за меч. Цяпер ён не меў перавагі адлегласці і вагі, як тады, калі меў дзіду. Цяпер ён быў у пройгрышным стане: мячы былі аднолькавай даўжыні, а вораг быў больш рухомы. Заставалася спадзявацца на непрабіўны міланскі панцыр.</div>
<div class="s5">Дзве пары ваякаў біліся сярод поля, і тысячы вачэй глядзелі на іх.</div>
<div class="s5">—&nbsp;Ану, ану, — задорыў Фама. — Дав-вай, сабачая костка. Дзе табе!… Мы… ад Усяслава.</div>
<div class="s5">—&nbsp;Я сам… ад Усяслава, — рохкаў Пархвер.</div>
<div class="s5">—&nbsp;Ад шашка ты, а не ад Усяслава. Ад тхара і свінні.</div>
<div class="s5">Пархвер сапраўды пацеў. Але Фаме даводзілася цяжэй. Нягледзячы на вялізную сілу і вагу, перад сотнікам ён быў драбнаваты.</div>
<div class="s5">—&nbsp;Хам!</div>
<div class="s5">—&nbsp;Сам хам!</div>
<div class="s5">Ляскалі мячы. Праменні заранкі гулялі па латах. Усё гэта нагадвала вясёлую і жудасную гульню.</div>
<div class="s5">—&nbsp;Трым-майся, Хрыстос.</div>
<div class="s5">—&nbsp;На, табе.</div>
<div class="s5">—&nbsp;Гы-ых! — адбіў удар мячом Карніла.</div>
<div class="s5">—&nbsp;Добра, што ты стралу выняў, — выскаляў зубы Юрась. — Нязручна было б з ёю… на… кані.</div>
<div class="s5">Мячы звінелі ўтрапёна. Карніла шумна выдыхаў і лаяўся.</div>
<div class="s5">—&nbsp;Жартуеш груба, — кінуў Хрыстос. — Мазгі ў цябе курыныя.</div>
<div class="s5">—&nbsp;Вернаму… мазгі… без патрэбы.</div>
<div class="s5">—&nbsp;Дык я іх табе зараз… зусім вышыбу.</div>
<div class="s5">Няўлоўным выпадам ён адбіў Карнілаў меч і ашаламіў тысячніка. Той крутануўся і грузна, цяжка ахнуўся аб зямлю. Не мог устаць. Юрась схіліўся, падхапіў з зямлі дзіду і паднёс востры канец да грудзей таго, хто ляжаў. Войскі ахнулі.</div>
<div class="s5">—&nbsp;Трымайся, — сказаў Хрыстос. — Уставай.</div>
<div class="s5">Карніла ўстаў і крыва пайшоў, сам не ведаючы куды. Жалезныя яшчэ падаліся наперад: вызваляць вожа, спусціліся амаль усе ў лагчыну. З іхніх радоў паказаліся пашчы канонаў. Іх цягнулі, і колы іхнія па калодку загразлі ў зямлі.</div>
<div class="s5">Юрась некалькімі пляскачамі дзідай накіраваў Карнілу ў патрэбны бок і стаў глядзець на Тумаша. Той біўся адчайдушна, але ўдары волата былі страшныя — двухручны Тумашаў меч кожны раз адлятаў за спіну.</div>
<div class="s5">Карнілу ўрэшце адцягнулі да сваіх. Ён, апрытомнеўшы, крычаў, загадваў нешта. З ім спрачаліся. І ўсё ж з іхняга боку раптам раўнуў адзін канон: помста рухала тысяцкім.</div>
<div class="s5">Над галовамі байцоў праляцела ядро, узарала зямлю перад мужыцкім войскам.</div>
<div class="s5">—&nbsp;Гэй, — крычалі адтуль. — Двабой не скончан! Гаршкі кідаць будзем!</div>
<div class="s5">Пасля адтуль даляцеў ляск: мужычая катапульта кінула гаршчок з гразёю — на знак папярэджання… Карнілу схапілі за рукі, угаворвалі.</div>
<div class="s5">Але вынік усяго гэтага сказаўся адразу ж. Быў ён толькі нечаканы. Гаршчок недалётам — відаць, не адрэгулявалі нацяжку жыл катапульты — упаў проста на галаву Пархверу, і тая засела ў ім.</div>
<div class="s5">—&nbsp;Гэй, кум, памагчы, ці што? — спытаў Фама.</div>
<div class="s5">Ударыў злёгку па гаршку, раскалоў яго. Па шалому, па твары, па вусах волата плыла вадкая гліністая гразь.</div>
<div class="s5">—&nbsp;Умыўся б, ці што.</div>
<div class="s5">Вялізныя сінія вочы Пархверавы загарэліся неўтаймаванай ярасцю. Ён узнёс двухручны меч і слепа апусціў яго. Тумаш ледзь паспеў паставіць свайго лёгкага каня дыбам, і лязо ўторкнулася глыбока ў зямлю. І тады Фама даў ворагу спрытнага выспятка ў адстаўлены азадак. Пархвер вылецеў з сядла. Рогат пакаціўся над полем. Пераможцы памчалі да сваіх.</div>
<div class="s5">Карніла ўзняў руку ў жалезнай пальчатцы і апусціў яе.</div>
<div class="s5">—&nbsp;Рушай!</div>
<div class="s5">Адбылося лёгкае замяшанне. Чвяканне далятала адусюль.</div>
<div class="s5">—&nbsp;Коні загразнулі, — сказаў нехта. — Не паспеем выбрацца і ўзяць рад.</div>
<div class="s5">—&nbsp;Чорт! — сказаў Карніла. — Халера! Каноны на лінію!</div>
<div class="s5">Пачалі цягнуць каноны. Але натоўп на грывах прыйшоў ужо ў рух, паплыў уніз, як белая лава. Павольна і грозна. Гарматныя майстры спяшаліся, але цяжкія каноны завальваліся, паказвалі хобаты небу.</div>
<div class="s5">…І раптам тысячы глотак зацягнулі дзікі і суровы харал.</div>
<blockquote>Пан Бог цвярдыня. Цвярдыня мая.<br />Узняў ён далонь маю.<br />Як Давід на Галіяфа<br />Узняў.<br /></blockquote>
<div class="s5">Ногі ў поршнях тапталі верас. Раўлі над галовамі дуды, але галасы заглушалі іх. Павольна, вельмі павольна, у лунанні зброі над галавою, плылі мужычыя гурмы, нібы па лінейцы адрэзаныя спераду.</div>
<blockquote>Вось мой народ,<br />Як ільвіца, ўстае.<br />Смелы,<br />Ён не ляжа,<br />Пакуль не нап'ецца варожай крыві.<br /></blockquote>
<div class="s5">Суровыя, як абпаленая гліна, былі твары старых. Суровыя, аліўкавыя ад загару твары маладых. Сурова і страшна і ўсё вышэй лунаў харал:</div>
<blockquote>Як ільвіца, ўстае<br />І, як леў, уздымаецца.<br />Пан Бог над намі.<br />З намі ў гневе,<br />У гневе<br />Наш народ.<br />Ускінулася над галовамі белая з золатам і пурпурам харугва-сцяг.<br />Дзеці Юр'я святога,<br />Дзеці яго ўдзела,<br />Біце, забівайце. Не шкадуйце,<br />Не шкадуйце<br />Ворага.<br /></blockquote>
<div class="s5">І раптам гэты павольны, як лава, паток выбухнуў рыкам, пакаціўся з неймавернай, усескрышальнай хуткасцю. Лес зброі ўсё вырастаў над ім, усё бліжэй былі звар'яцелыя ад гневу абліччы. Час прыйшоў.</div>
<div class="s5">—&nbsp;А-а-а! Юры! Юры! Край! Край!</div>
<div class="s5">Раўнулі насустрач ім каноны. Круглыя белыя хлапякі дыму расплыліся ў туман. Але было позна. Гурма бегла і вырастала, бы ў сне. Наляцела. Затапіла. Узнесліся бусакі, пачалі хапаць коннікаў і вырываць іх з сёдлаў на зямлю, з якой яны, цяжкія, амаль не маглі ўзняцца. Паляцелі стрэлы і камяні. Заляскалі доўбні і цапы па жалезных шаломах.</div>
<div class="s5">І пайшла малацьба.</div>
<div class="s5">Праз нейкія дзве гадзіны на лагчыну спускаліся крумкачы. Бой у тых ачагах, дзе ён яшчэ віраваў, аддаляўся на захад, да муроў Гародні. Але большая частка жалезных адыходзіла з месца сечы, прышпорваючы коней, і гурмы пераможцаў імкнулі за імі.</div>
<div class="s5">Варта паспела ўсё ж прапусціць сваіх і зачыніць браму. Але каваль Кірык Вястун загадаў выкаціць на лінію каноны і страляць. Пасля кароткай кананады палавінкі варот разам з вялікім кавалкам даўно не рапараванага муру разбурыліся, рассыпаліся, грукнулі аб зямлю. Хмара пылу ўстала над уломкамі. Варта спрабавала была бараніцца на руінах, і тут на яе, з тылу, напала ўзброеная гурма мяшчан. Наперадзе іх арудавалі Зянон і залатарукі Ціхон Вус. Сціснутыя між молатам і кавадлам, людзі варты ледзь паспелі выбрацца Страменным завулкам, а пасля Старой вуліцай да замка і там далучыцца да войска, кінуўшы на зямлі палову сваіх людзей.</div>
<div class="s5">Іліяш пагладзіў белага Братчыкавага каня.</div>
<div class="s5">—&nbsp;Шкада, няма ў нас аслоў, — сказаў Тумаш. — Дзеля поўнага, значыцца, падабенства.</div>
<div class="s5">—&nbsp;Аслоў больш чым трэба, — крануў каня Юрась. — Ды яны самі вярхом ездзяць.</div>
<div class="s5">Хмара пылу радзела. І праз яе мяшчане ўбачылі конніка, што ўступаў у горад. Нізкае яшчэ сонца німбам стаяла за ягонай галавой. Гарлаў, крычаў узброены народ з галінамі ў руках.</div>
<div class="s5">—&nbsp;Страшна падумаць, — ціха сказаў Іуда, — што гэта было б, каб ты зараз надумаў мярзотнікам зрабіцца. У-у!</div>
<div class="s5">—&nbsp;А яны, мярзотнікі, усе калі-небудзь вось так імі рабіліся, — коса ўсміхнуўся Хрыстос.</div>
<div class="s5">Варта і войска між тым біліся перад замкавым мостам. Ім было цяжка. З дахаў кідалі паленні, камяні, здохлых кошак. Свісцелі, галёкалі. Напіраў на іх узброены натоўп.</div>
<div class="s5">З-за муроў даляталі томныя, анёльскія галасы, і таму ваякі біліся звар'яцела: «Значыцца, нас не кінулі, значыцца, правадыры — там».</div>
<div class="s5">…А між тым у замку не было ўжо амаль нікога з вялікіх асоб. Гадзінаю раней, як толькі Хрыстос уступіў у горад, усе духоўныя члены рады, войт і пара магнатаў пад аховай дзесятка ваякаў спусціліся ў падземны ход і, па вадзе, пабрылі па ім да выхаду, што знаходзіўся за гарадской мяжой, можа,у нейкай тысячы сажняў ад замка. Яны кінулі большасць свецкіх багатыроў і нават бурмістра Юстына: не было часу паклапаціцца аб іх.</div>
<div class="s5">У горадзе таемна застаўся адзін Фларыян Басяцкі: рыхтаваць гандляроў у горадзе.</div>
<div class="s5">Астатнія правіліся ў Ваўкавыск за падмогай.</div>
<div class="s5">А сеча ля брамы замка віравала. Віселі на дзідах, білі бярвеннямі ў палавінкі, і муры калаціліся. Падалі камяні на ўзнятыя над галовамі шчыты. Секліся на зубцах, і паперадзе ўсіх трос пузам Тумаш.</div>
<div class="s5">Іншыя між тым выбівалі дзверы цэркваў і касцёлаў, ірваліся туды. Скураныя поршні ўдарамі адчынялі алтары, сякеры расколвалі дараносіцы. Гнеў і жаданне знішчаць усё гэта былі вышэй за прагнасць. І таму рукі колеру зямлі з трэскам раздзіралі рызы, рабілі з іх анучы. Не абышлося і без пабояў, якімі адзначылі асабліва ненавісных і прагных расафорнікаў.</div>
<div class="s5">Урэшце выбілі браму замка і ўдзерліся ў яго. Беглі пераходамі, секліся, цягнулі з пакояў людзей, апранутых у парчу. Купка людзей падымала з каменных мяхоў вязняў. Падымала, завязаўшы вочы, нібы коней з шахты, каб не аслеплі.</div>
<div class="s5">І ўрэшце людскі натоўп уваліўся ў тронны зал. Палалі паходні, і мужыкі спыніліся, уражаныя. Перад імі, па ўсёй падлозе, былі рассыпаныя адзенні, кубкі, адчыненыя скрыні, неацанімая зброя. А ля вышняга месца стаяў у белай сарочцы і чорнай чузе — падрыхтаваўся — бурмістр Юстын.</div>
<div class="s5">—&nbsp;Бярыце, — сказаў ён. — Мёртваму нічога не трэба.</div>
<div class="s5">Якраз у гэты момант каваль Кірык Вястун у замкавай капліцы скінуў ударам гізаўры на падлогу разубранага ў золата васковага Хрыста. Той усміхаўся, лежачы на спіне.</div>
<div class="s5">—&nbsp;І тады так усміхаўся! Ід-дал!</div>
<div class="s5">І наступіў поршнем проста на васковы твар, змяў яго.</div>
</div>
<div class="chapter">
<h1 class="s1">РАЗДЗЕЛ ХLІІ МУЖЫЦКІ ХРЫСТОС</h1>
<div class="s5">Я з вамі ва ўсе дні да сканчэння веку.</div>
<div class="s5"><i class="s4">Мацей, гл. 28, ст. 20</i></div>
<blockquote>Я прыйшоў да тых, чыя ежа — зямля,<br />Да тых, каго слухаюць толькі быкі,<br />Да тых, каго кіем б'юць на палях,<br />Чыё рабства — вякі, чыё царства — вякі.<br /></blockquote>
<div class="s5"><i class="s4">Егіпецкі гімн</i></div>
<p style="margin:0pt;">&nbsp;</p>
<div class="s5">СЛОВА ДВУХ СВЕДКАЎ</div>
<div class="s5"><i class="s4">«І так вось узялі Гародню. Без вялікай крыві, а і хутка. Таму што многія чакалі. Былі, вядома, і такія, што на тварах усмешкі, а ў вачах злосць, але менш было іх.</i></div>
<div class="s5"><i class="s4">І пачалі разбіраць людзі мяхі са збожжам і на вазкі котчыя класці. А храмы разбілі, не парабаваўшы. А багатых, а нялітасцівых павялі на Нёманаў бераг, дзе заўсёды шыбеніцы стаялі, вешаць каб.</i></div>
<div class="s5"><i class="s4">Не ведаем мы, адкуль тут Анея ўзялася. Хто кажа: сама з вежы, дзе сядзела, уцякла, па вяроўках, з сенніка зробленых. Хто кажа: адбіў нехта вязніцу дый выпусціў.</i></div>
<div class="s5"><i class="s4">А і іншы слых быў, нібыта кат з паплечнікамі прыйшоў канчаць з ёю і пра апошняе жаданне спытаў. Ну, яна і папрасіла клеткі ёй паказаць ды сказала, што загадзя яго за працу ягоную дзякуе. Той расчуліўся, усё паказаў, а пасля клетку паказаў найлепшую. Сам чалавек зразумее калісь, што так царкве з ім зручней за ўсё. І тады ўсе людзі па добрай волі сваёй увойдуць у такія клеткі хадзячыя, зачыняцца дый хадзіць будуць. Знутры колькі хочаш адчыняй, ды толькі веруючы клетачнік на гэта не пойдзе. А знадворку не адчыніш, бо гэта ўжо будзе замах на свабоду волі таго, хто сядзіць. Ён бо свой абавязак разумее і з клеткі не выйдзе. У розум канчаткова ўвайшоў таму што.</i></div>
<div class="s5"><i class="s4">І нібыта Анея папрасіла ўсіх адвярнуцца, бо маліцца будзе, а сама скочыла ў тую клетку і зачынілася. Тыя просяць, каб выйшла, а тая моліцца здзекліва, язык паказвае ды кажа, што яна якраз і ўвайшла канчаткова ў розум. І тады тыя вымушаны былі кінуць яе ў сутарэнні і ўцякаць, бо ўварваўся ўжо ў замак народ.</i></div>
<div class="s5"><i class="s4">Не ведаем мы, як і верыць таму. Адно ведаем: на судзілішчы была ўжо яна побач з Хрыстом. Толькі і гаворыць яму: «Ты ішоў?» А ён ёй: «Я ішоў». А яна зноў: «Ты ішоў? Як жа доўга ты ішоў».</i></div>
<div class="s5"><i class="s4">А мы вакол стаім ды плачам.</i></div>
<div class="s5"><i class="s4">Ката ж таго схапілі на вуліцы. І крычалі: «Вось ён, клетачнік! Вось, душадзёр!» І як ён ні гарлаў, што «дзякуй сказалі б», што «катаў нельга ў клетку», што «яны ўсім прыдатныя, каты», запхнулі яго ў клетку і пагналі сваёй хадою, як труну павапленую, да Нёмана. Хлапчукі ж беглі за катам і шчыкалі яго за ногі».</i></div>
<p style="margin:0pt;">&nbsp;</p>
<div class="s5"><i class="s4">Хрыбтамі стаялі над Нёманам чорна-шызыя навальнічныя хмары. І па ўсёй дузе берага стаялі незлічоныя глаголі шыбеніц, а трохі адступіўшы ад іх, варушыўся народ. Скакала ў паветры полымя, і аднекуль наносіла дымам. Таму нехта, каб не закураў белы Хрыстоў хітон, накінуў яму на плечы нечы чорны з золатам плашч. Братчык стаяў на ўзгорку. Анея сядзела, прыціснуўшыся да ягоных ног, а трохі ніжэй стаялі апосталы.</i></div>
<div class="s5"><i class="s4">Мяшчане і мужыкі гналі паўз іх скручаных. Твар Братчыкаў пасля апошніх падзей страшэнна змяніўся, стаў сухі, з праваленымі шчокамі. Ашклянелі вялізныя вочы. Ён разумеў, куды ён трапіў, які цяжар рашэнняў ускінуў на свае плечы. Ведаў, што ягоныя вочы, вочы сведкі, могуць убачыць смерць двухногіх, асуджаных ім самім.</i></div>
<div class="s5"><i class="s4">Ён не хацеў гэтага. Але ён ведаў, што нічога не здолее зрабіць, калі смерці вось гэтых, схопленых, пачне патрабаваць люд. І тады вяртання да чысціні не будзе.</i></div>
<div class="s5"><i class="s4">Перад ім паставілі бурмістра Юстына. Вочы ягоныя цяпер не гарэлі вуголлямі з-пад у скобку падстрыжаных валасоў. Яны нібы згаслі, але глядзелі мужна.</i></div>
<div class="s5"><i class="s4">—&nbsp;Нашто дазволіў папам правіць старой радай і горадам?</i></div>
<div class="s5"><i class="s4">—&nbsp;Яны прыйшлі з каралеўскім войскам, — цвёрда сказаў Юстын. — І рада здалася. Я не хацеў больш за ўсіх. Але я чалавек. Я слабы.</i></div>
<div class="s5"><i class="s4">—&nbsp;Брэшаш, пёс, — сказаў Юрась. — Ты вось на гэтых зірні. Вось слабасць чалавечая. Выкінулі вас, як гной са стойла.</i></div>
<div class="s5"><i class="s4">Суровы, нягледзячы на разбэшчанасць, пасечаны шнарамі і адзначаны ўсімі распустамі Юстынаў твар не ўсміхнуўся.</i></div>
<div class="s5"><i class="s4">—&nbsp;Яны яшчэ прыйдуць. Хутка, — хутчэй з сумам, чым з пагрозай, сказаў ён.</i></div>
<div class="s5"><i class="s4">—&nbsp;Я зачыніў усе брамы. Зныня зямля Гародні — зямля справядлівасці.</i></div>
<div class="s5"><i class="s4">—&nbsp;Ці надоўга?… Але… мне шкада, што я не здолею паглядзець, як гэта будзе.</i></div>
<div class="s5"><i class="s4">—&nbsp;Чаму?</i></div>
<div class="s5"><i class="s4">—&nbsp;Таму што — а раптам чалавек не такая свіння, як я думаў.</i></div>
<div class="s5"><i class="s4">—&nbsp;Добра, — пасля паўзы сказаў Хрыстос. — Развяжыце яго.</i></div>
<div class="s5"><i class="s4">—&nbsp;Дарэмна ты гэта. Я б забіў. Таму што, калі яны вернуцца, я ж буду такі, як раней.</i></div>
<div class="s5"><i class="s4">—&nbsp;Ну і шчасліва. І, потым, я не ты.</i></div>
<div class="s5"><i class="s4">Бурмістр павесіў галаву.</i></div>
<div class="s5"><i class="s4">—&nbsp;А гэтых — на шыбеніцы, — злосна сказаў Пятро.</i></div>
<div class="s5"><i class="s4">Хрыстос глядзеў на людзей і з нейкай палёгкаю бачыў у іхніх вачах збянтэжанасць.</i></div>
<div class="s5"><i class="s4">—&nbsp;Ну… гэта… чаго вы? — спытаў дурыла Піліп.</i></div>
<div class="s5"><i class="s4">З маўчання пачалі вылузвацца асобныя гукі.</i></div>
<div class="s5"><i class="s4">—&nbsp;Чорт яго…</i></div>
<div class="s5"><i class="s4">—&nbsp;Не даводзілася.</i></div>
<div class="s5"><i class="s4">—&nbsp;Ты сабаку паспрабуй павесь.</i></div>
<div class="s5"><i class="s4">—&nbsp;Ды няхай бы, хто можа. Вось ты, Янук.</i></div>
<div class="s5"><i class="s4">—&nbsp;Ідзі ты ведаеш куды… Вось-вось.</i></div>
<div class="s5"><i class="s4">Братчык пакасіўся ўніз. Чорныя з сінявою вочы з пострахам глядзелі то на яго, то на шыбеніцы. Нехта захутаў Анею, разам з лахманамі манашага адзення, у сваю шырокую чугу.</i></div>
<div class="s5"><i class="s4">Яна глядзела ўмольна, але Юрась чакаў.</i></div>
<div class="s5"><i class="s4">—&nbsp;Разарваць іх! — крыкнуў нехта. — Бог ты мой, ды няўжо чалавека не знойдзецца?!</i></div>
<div class="s5"><i class="s4">Але чалавека нешта не знаходзілася. Кожны, хто стаяў тут, сёння рызыкаваў сабою, біўся і забіваў, і, напэўна, забіў, калі ўжо стаяў тут жывы. Але звязаных вешаць не хацелася нікому. І Хрыстос усё з большай цеплынёю аглядаў гэтыя абліччы. Так, ён не памыліўся. На гэтых закураных, пасечаных, зморшчаных галечай тварах былі вочы. І ў гэтых вачах было столькі таго, што нагадвала вочы тых, з ягонага сну. Ён разглядаў гэтыя твары. На хвіліну яму здалося, што мільгануў між іх твар Басяцкага, але ён адразу ж зразумеў, што памыліўся: гэта проста размаўляў з дробным гандляром — мяркуючы па вопратцы — нейкі нямецкі госць.</i></div>
<div class="s5"><i class="s4">—&nbsp;Дык унь жа кат! — раптам радасна загарлаў нехта. — Вось няхай ён!</i></div>
<div class="s5"><i class="s4">Кат стаяў у сваёй клетцы і паступова зноў набіраўся пыхі:</i></div>
<div class="s5"><i class="s4">—&nbsp;А чаго, я магу. Клетку толькі разбіце. Я чаму і кажу, што кату нельга ў клетцы.</i></div>
<div class="s5"><i class="s4">—&nbsp;Можаш павесіць іх? — з абрыдлівасцю спытаў Братчык.</i></div>
<div class="s5"><i class="s4">—&nbsp;Дык… Пане Божа. Служба ж такая. Фах.</i></div>
<div class="s5"><i class="s4">Братчык бачыў, як дрыжэлі вейкі Анеі.</i></div>
<div class="s5"><i class="s4">—&nbsp;Праца, зноў жа, — меланхалічна сказаў кат. — Таму што не можаць етага на нашай зямлі быці, каб не было ў ката шырокага кола знаёмстваў, і высокіх і нізкіх. І, зноў жа, не было такога ўладара, каб абышоўся без ката.</i></div>
<div class="s5"><i class="s4">Хрыста перасмыкнула.</i></div>
<div class="s5"><i class="s4">—&nbsp;А не было… наколькі я ведаю.</i></div>
<div class="s5"><i class="s4">Сціснуліся ў кулакі пальцы. Вялікім намаганнем волі ён стрымаўся, не ўдарыў. Вось і гэты лічыць…</i></div>
<div class="s5"><i class="s4">—&nbsp;Не было. Але павінна быць. Будзе. І давайце, людзі, пачнём. Камусьці ж трэба пачаць, га? Падлу гэтую ў спадчыну браць — чаго мы тады вартыя? Дый рукі аб яго пэцкаць — брыдка.</i></div>
<div class="s5"><i class="s4">Выскаліўся весела:</i></div>
<div class="s5"><i class="s4">—&nbsp;Ану, кідайце яго з клеткаю ў Нёман. Можа, хаця трохі адмыецца.</i></div>
<div class="s5"><i class="s4">Дзесяткі рук падхапілі клетку, пацягнулі з адхону, разгайдалі, кінулі. Яна нырнула, а пасля з шумам усплыла ў струменях вады. Кат сядзеў у ёй па грудкі. Клетку закруціла плынню, памчала. Забляяла ёй наўздагон дуда.</i></div>
<div class="s5"><i class="s4">—&nbsp;Сам пакаштуй! — крычаў Кірык.</i></div>
<div class="s5"><i class="s4">—&nbsp;Клетка для жаб! — захлынаўся Зянон.</i></div>
<div class="s5"><i class="s4">—&nbsp;І гэтых у ваду ганіце, — узвысіў голас Хрыстос. — Каб не смярдзела тут.</i></div>
<div class="s5"><i class="s4">Схопленых пагналі ў ваду, дрэўцамі дзід саштурхнулі з берага. І вось паплыла, паплыла, паплыла ракою чарада разубраных у золата людзей: вартыя жалю, адвіслыя вусы; рукі ў парчы працуюць па-сабачаму.</i></div>
<div class="s5"><i class="s4">—&nbsp;Гусі-гусі… — з берага загарлаў Тумаш.</i></div>
<div class="s5"><i class="s4">Ад рогату, здаецца, скалыхнуўся бераг. І Хрыстос зразумеў, што гэта, магчыма, самая вялікая з яго перамог. Цяпер можна было казаць усё. Слухаць — будуць. І ён узняў рукі:</i></div>
<div class="s5"><i class="s4">—&nbsp;Слухайце, хлопцы! Што, так мы і крыўдзіць адзін аднаго давеку будзем? Ці, можа, не? Дык вось што я вам кажу. З дня гэтага Гародня — зямля праўды. Пакрыўджаных не будзе. Усім роўна — і ні ў кога болей. Галодных не будзе. За веру кагосьці забіваць — хай яны лузнуць. Пакаранне адно — выгнаць да тых, да ваўкоў.</i></div>
<div class="s5"><i class="s4">Ён пашукаў вачыма і выдраў з рук у кагосьці паходню. Паднёс яе да чорнага, прасмоленага глаголя шыбеніцы. Паступова пацягнуліся ўгору, пачалі лізаць смалу языкі полымя.</i></div>
<div class="s5"><i class="s4">—&nbsp;Чуеце? Шы-бе-ніц больш не бу-дзе!</i></div>
<div class="s5"><i class="s4">У адзіным імпэце, у пачуцці нейкага дзіўнага ачышчэння людзі кінуліся да мярзотных спаруд. Падносілі паходні, крычалі і плакалі.</i></div>
<div class="s5"><i class="s4">Сотні глаголяў палалі над вялікай ракой.</i></div>
</div>
<div class="chapter">
<h1 class="s1">РАЗДЗЕЛ ХLІІІ ЗЯМЛЯ СПРАВЯДЛІВАСЦІ</h1>
<div class="s5">У другую краіну, у шчаслівы край</div>
<div class="s5">Залаты адчыніўся ўваход.</div>
<div class="s5"><i class="s4">Плач Пятра — Аратая</i></div>
<p style="margin:0pt;">&nbsp;</p>
<div class="s5">З тых часоў, калі Пракопі Візантыйскі пісаў аб славянах, што жывуць яны ў народапраўстве і няма ў іх большага, упершыню, магчыма, поўная роўнасць запанавала на беларускай на Гародзенскай зямлі. Мінулі тры бяды: нашэсце, голад і кардынал Лотр. І ўсе ўжо ўспаміналі пра яго ледзь не са смехам. Гвалціў баб — дык кожны робіць тое, што ў ягоных сілах. Заваліў усю краіну дзярмом — дык кожны робіць толькі тое, на што здатны. Чорт ужо з ім! Спаймаем — вылегчаем!</div>
<div class="s5">Падзялілі ўсе запасы з царкоўных і магнацкіх свірнаў. Кожны, хто браў горад, атрымаў па дзве тысячы фунтаў збожжа, акрамя іншага. Бедныя мяшчане атрымалі амаль па столькі. У горадзе застаўся яшчэ агульны запас на пяць год.</div>
<div class="s5">Падзялілі чароды багатых, лішнюю вопратку і грошы. Кожны чалавек на Гародзеншчыне мог цяпер бязбедна жыць з працы сваёй. Усе ведалі: засеяныя будуць палі, ніхто не будзе прымушаць, няма каго будзе баяцца, бо кожны будзе бараніць бязбеднае сваё жыццё.</div>
<div class="s5">Зброю раздалі ўсім, здатным яе насіць. Хрыстос не забываў: за кожным ягоным крокам сочаць і толькі і чакаюць, каб аступіўся. Удзень і ўначы рапаравалі муры, брамы, вежы, валы, усцягвалі на іх каноны. На Мечнай вуліцы збройнікі, пад наглядам Гіава Турая, удзень і ўначы кулі зброю. Ачысцілі студні, назапасілі паліва на ўсю зіму. Вястун і іншыя вучылі людзей бойцы да знясілення. На званіцы Дамініканаў увесь час сядзелі дудары і сачылі за дарогамі. Старым званарам не верылі. Чорт іх ведае, што надумаюць. На ноч брамы зачыняліся і каля іх ставілася падвойная варта.</div>
<div class="s5">Усе ведалі — без бойкі не абыдзецца.</div>
<div class="s5">І, аднак, за гэтыя лічаныя дні горад ажыў. Паўсюль жарты, смех, простыя смелыя позіркі, шчырыя размовы. Паглядзелі б на гэта Бекеш або Крыштофіч!… Але іх не было ў горадзе.</div>
<div class="s5">Амаль апусцелі храмы. Не было відаць мёртва п'яных. Патрэбы ў гэтым не было. Вечарамі на плошчах скакалі вакол вогнішча людзі, і песні ляцелі да ясных зор.</div>
<div class="s5">Стаяў канец жніўня, і ў гэтым была адна з пагроз. Прышлыя мужыкі снілі і трызнілі аб ворыве і пасеве. Што з таго, што гэтым можна было займацца са жніўня і аж да замаразкаў, абы зерне паспела ўзысці. Што з таго, што, магчыма, і лепей пасеяць пазней, а не раней. У прадчуванні бедаў мужыкі хацелі хутчэй кінуць зерне ў зямлю. Яна цягнула, як любая жонка, як каханая. Рукі снілі яе мяккасць, вочы марылі аб яе льсняным бляску, ноздры прымушаў пашырацца ўяўны, саладкаваты пах руні.</div>
<div class="s5">І настаў дзень, калі ўсё гэта выбухнула.</div>
<div class="s5">Зноў стаялі гурмы каля Лідскае брамы. Толькі на гэты раз ішлі яны, а заставаўся — ён. І мужык міжволі гуляў ятаганам, зноў насаджаным на дрэўца.</div>
<div class="s5">—&nbsp;Харошая сталь?</div>
<div class="s5">—&nbsp;У-у. Зірні, каса якая. Трохі выгнуў, падкляпаў.</div>
<div class="s5">Людзі стаялі перад ім, і ён нічога не мог сказаць ім. Яны мелі рацыю. Яны клапаціліся аб жыцці.</div>
<div class="s5">—&nbsp;Даруй, — сказаў нехта з натоўпу. — Яна чакае.</div>
<div class="s5">—&nbsp;Вартуй тут.</div>
<div class="s5">—&nbsp;Парадак наводзь.</div>
<div class="s5">—&nbsp;Па-Божы.</div>
<div class="s5">Вельмі непрыгожая жанчына падышла да іх:</div>
<div class="s5">—&nbsp;Я ўсё зрабіла дзеля цябе, Пане Божа. Цяперака адпусці.</div>
<div class="s5">—&nbsp;На што спадзяешся? — сумна ўсміхаўся ён. — Вёска ж спалена?</div>
<div class="s5">—&nbsp;Няшчасце дапамагло. У нас амаль усіх баб татары спалілі. Малюся і плачу за іх. Не хацела б сабе шчасця цаной такою. Але што зробіш, трэба жыць. Я знайду цяпер сабе мужа. Дзеці ў мяне будуць.</div>
<div class="s5">І тут яна заплакала. Ад гора за другіх і ад палёгкі за сябе.</div>
<div class="s5">—&nbsp;Ідзі, — сказаў ён. — Бывай шчаслівая.</div>
<div class="s5">І яшчэ адзін малады хлапец падышоў:</div>
<div class="s5">—&nbsp;І мяне баязлівым лічылі. Бык мяне ганяў. А цяпер я давёў. Бачыш, трох пальцаў няма. Шнар цераз аблічча. Шчасце ты даў мне. Няхай цяпер якая дзеўка мяне баязліўцам нарачэ.</div>
<div class="s5">—&nbsp;Ідзі.</div>
<div class="s5">Калека на мыліцах падышоў:</div>
<div class="s5">—&nbsp;І я шчаслівы. Праз слёзы, а шчаслівы. Адпусці. Мне ад цябе нічога больш не трэба. У нас цяпер усе, хто не пабіты — калекі. Я не горшы за іншых. Будзе дом, жонка, дзеці. Ёсць збожжа і хлеб.</div>
<div class="s5">І іншыя гучалі галасы:</div>
<div class="s5">—&nbsp;Конь у мяне. Татарскі. Першы. Рукі да сахі цягнуцца.</div>
<div class="s5">—&nbsp;А калі не адпушчу?</div>
<div class="s5">—&nbsp;Застануся. Слова даю.</div>
<div class="s5">—&nbsp;Ідзі, — змрочна, але цвёрда сказаў Юрась.</div>
<div class="s5">Расплываўся натоўп.</div>
<div class="s5">—&nbsp;У мяне пана забілі. Цяпер толькі й жыві.</div>
<div class="s5">—&nbsp;Хлеб.</div>
<div class="s5">—&nbsp;Шчасце, шчасце даў нам.</div>
<div class="s5">Урэшце людзі з вазочкамі і косамі расплыліся. Хрыстос стаяў ля брамы адзін, і толькі далёка за ягонай спіною стаяў натоўп мяшчан. Моўчкі. Хрыстос жа стаяў і глядзеў, як людзі кропкамі знікалі ў палях.</div>
<div class="s5">Ён любіў іх. Ён не меў права затрымліваць справу жыцця.</div>
<div class="s5">…Менавіта таму на муры ўвесь час цягнулі камяні, дровы і смалу.</div>
</div>
<div class="chapter">
<h1 class="s1">РАЗДЗЕЛ ХLІV АПОШНЯЯ ВЯЧЭРА</h1>
<div class="s5">Яд аспідаў на вуснах іхніх.</div>
<div class="s5"><i class="s4">Пасланне Рымлянам, гл. 3, ст. 13</i></div>
<p style="margin:0pt;">&nbsp;</p>
<div class="s5">У той вечар ён ішоў вуліцамі з Анеяй, Раввуні і Тумашам. З ім ішлі яшчэ сівавусы, малады, дудар, Вус, Зянон і Вястун. На хаду ён аддаваў апошнія ў гэты дзень загады. Было яшчэ даволі рана, нават першая зорка не засвяцілася ў вышыні.</div>
<div class="s5">—&nbsp;Ты, Кірык, і ты, Зянон, ідзіце зараз на муры. Праверце яшчэ раз усіх.</div>
<div class="s5">Каваль зіркнуў ястрабінымі вачыма.</div>
<div class="s5">—&nbsp;Добра, — сказаў адстаючы.</div>
<div class="s5">—&nbsp;А ты, Вус, гэтую ноч не паспі. Чарга твая. Удзень адаспішся. Бяры дудара, «братачку», ды лезь на званіцу Дамініканаў. Сачыце, хлопцы, сурміце, хлопцы, равіце, хлопцы.</div>
<div class="s5">Здаравіла Братачка закінуў дуду за плячо:</div>
<div class="s5">—&nbsp;Дык, братачка, чаму ж. Ноч яно між тым месячная будзе.</div>
<div class="s5">Залатарукі і Дудар звярнулі.</div>
<div class="s5">—&nbsp;Турай дзе? — спытаў Хрыстос.</div>
<div class="s5">—&nbsp;Стары ў Мечнай. Працуюць. А малады з Кляонікам да дзевак, пэўна, на вячорку пайшлі. Кляоніка Фаўстына чакае, Марку…</div>
<div class="s5">—&nbsp;Добра, — засмяяўся Хрыстос. — Ах, як добра, цудоўна як!</div>
<div class="s5">—&nbsp;Нічога няма цудоўнага, — уздыхнуў сівавусы. — Разлайдачыліся. Спакой. Нібы і не ваўкі вакол.</div>
<div class="s5">Ля перадмостнага пляца людзі вадзілі вакол вогнішча кола. Чуўся смех.</div>
<div class="s5">Сядзіць, сядзіць яшчур</div>
<div class="s5">У гарэхавым кусце.</div>
<div class="s5">Хрыстос засмяяўся:</div>
<div class="s5">—&nbsp;Змрочны ты чалавек. Ну, што табе ў гэтым? Зірні — унь варта на мурах. Брама ахоўваецца — мыш не праскочыць.</div>
<div class="s5">—&nbsp;А я табе кажу — спяць занадта спакойна. Ложкі грэюць.</div>
<div class="s5">—&nbsp;Хай спяць да нападу.</div>
<div class="s5">—&nbsp;А ты падумай, як нашы папы з аточанага горада ўцяклі?</div>
<div class="s5">Юрасёва аблічча выцягнулася. Ён усё не мог звыкнуць да падазронасці.</div>
<div class="s5">—&nbsp;Ч-чорт! А можа, яны і не ўцякалі? Трэба заўтра патрэсці і замак і багатыя дамы.</div>
<div class="s5">—&nbsp;Трэба, брат. Што і кажу.</div>
<div class="s5">Насустрач ішоў з паходняй патруль. Размінуўся з імі ля самага дома, адведзенага Братчыку, невялікай хаткі на рагу Ростані і Малой Скідзельскай.</div>
<div class="s5">—&nbsp;А мне чамусьці страшна за цябе, — нечакана сказала Анея.</div>
<div class="s5">—&nbsp;Змоўч, — буркнуў Тумаш.</div>
<div class="s5">—&nbsp;Вечна гэтых бабскіх глупстваў… — загарачыўся Іуда. — Вось дом. І халодна. Хадзі ты туды. І ў нас-ткі справы. І ён прыйдзе.</div>
<div class="s5">—&nbsp;Ідзіце, хлопцы. Я вас даганю.</div>
<div class="s5">Яны засталіся ўдваіх. Якраз у гэты момант замігцела над горадам першая зорка. То белая, то сіняя, то вясёлкавая.</div>
<div class="s5">—&nbsp;Нікуды ад цябе не хачу, — сказаў ён. — І ў рай не хачу. Абы тут. З табою.</div>
<div class="s5">—&nbsp;І я…</div>
<div class="s5">—&nbsp;А я хто?</div>
<div class="s5">—&nbsp;Былы махляр. Найлепшы на свеце махляр. І няхай нават не можаш сказаць ім гэта. Усё адно.</div>
<div class="s5">—&nbsp;Позна. Не павераць. Дый ці не ўсё адно?</div>
<div class="s5">—&nbsp;…З Богам было б горш. Божа мой, гэтыя два тыдні! Нібыта ўся я — ты.</div>
<div class="s5">—&nbsp;І я. Раней здавалася — мне мала зямлі. Цяпер я свет бласлаўляю, што нічога ў мяне няма, акрамя яе, акрамя цябе.</div>
<div class="s5">Ён увесь прынікнуў, прыціснуўся да яе. І так яны стаялі, няўлоўна пагойдваючыся, пад гэтым небам, што ўсё мацней і мацней расцвітала зорамі.</div>
<div class="s5">Ворагі між тым былі не так далёка, як думалі ў вольным горадзе. На жаль, прыказка: «Я пад табою на тры сажні бачу» — заставалася ўсяго толькі прыказкай. Калі б Юрась валодаў такой якасцю і мог прабіць позіркам пласт зямлі і каменнае абліцаванне падземнага хода — ён бы ўбачыў відовішча, якое кінула б яго ў жудасць.</div>
<div class="s5">Убачыў бы ён, што ў тым месцы, дзе падземны ход утвараў невялічкую пячору і разыходзіўся на некалькі хадоў — да замка, да ратушы, да драўлянага, з галерэямі, лямуса на Рыбным рынку, — стаіць і чакае маўклівая гурма, збольшага ў латах. Ваўкавыская падмога.</div>
<div class="s5">Стаялі Лотр, Балвановіч, грубы Камар, Жаба, Карніла з Пархверам. А за імі, у цьмяным святле некалькіх паходняў, мігцела медзь шаломаў і сталь мячоў. Лотр аддаваў апошнія загады:</div>
<div class="s5">—&nbsp;Будзеце рэзаць. Без галасу. Хапком.</div>
<div class="s5">—&nbsp;Ясна, — сказаў Камар. — Гульня наша не задалася. Дык тут ужо — карты пад стол ды па зэмбах.</div>
<div class="s5">—&nbsp;І ты, Карніла, пойдзеш і схопіш яго і прывядзеш у ланцугах.</div>
<div class="s5">—&nbsp;Няладна, — змрочна забубніў Карніла. — Ён жа зняў ланцугі з паноў. Нешта не верыцца, каб гэта — злачын…</div>
<div class="s5">—&nbsp;Дужа ты разумееш, — сказаў Балвановіч. — Таму і страшны, што зняў.</div>
<div class="s5">—&nbsp;Зроду такога не было, — задуменна сказаў Лотр. — Гэта што ж будзе, калі ўсе так рабіць пачнуць?… І таму пойдзеш. Клятву даваў?</div>
<div class="s5">—&nbsp;Даваў, — змрочна сказаў Карніла. — А толькі няладна. То — Хрыстос, то — самі ж — самазванец.</div>
<div class="s5">Усмешка Лотрава была страшнаваценькая:</div>
<div class="s5">—&nbsp;А гэта заўсёды так. Сёння — князь, заўтра — гразь. Заўзятых, хто памятае, пераб'ём…</div>
<div class="s5">—&nbsp;А памяць? — буркнуў Карніла.</div>
<div class="s5">—&nbsp;Памяць, калі над ёй сякера, гэта глупства, — падаў голас Пархвер. — Хай памятаюць. А дзеткам іншую памяць прышчэпім: шалбер, злодзей, хаты паліў, краў.</div>
<div class="s5">—&nbsp;А татары?</div>
<div class="s5">—&nbsp;Усё запісана, як трэба, — усміхнуўся Лотр. — Ну і потым… суд. Таму і забіваць нельга. Раз судзілі, раз асудзілі — значыцца вінаваты, значыцца лжэ-Хрыстос. Каму там прыйдзе ў галаву сумнявацца праз сто год? А гэтых прымусім паверыць. Колькі ў цябе людзей?</div>
<div class="s5">—&nbsp;Семсот з нечым. А — непарадак. Столькі дзіваў зрабіў. Ведаюць, што Хрыстос, а мы… А можа, і…</div>
<div class="s5">—&nbsp;Дурань. Чым больш ён Хрыстос, тым больш шкодны. І таму — забіваць усіх, хто прызывае імя Божае.</div>
<div class="s5">…Ворагі былі не толькі пад зямлёй. У цёмным завулку ля Ростані Басяцкі, пераапрануты нямецкім госцем, гаварыў з Хлебнікам і яшчэ некалькімі гандлярамі:</div>
<div class="s5">—&nbsp;Зараз пойдзеш да лямуса і ўдарам у пліту папярэдзіш, каб вылазілі і разыходзіліся па месцах. Паходні гатовыя?</div>
<div class="s5">—&nbsp;Гатовыя.</div>
<div class="s5">—&nbsp;Крыжы на рукавы нашылі?</div>
<div class="s5">—&nbsp;Нашылі. Іначай чорт яго разбярэ, хто свой, а хто чужы. Сутычка ж.</div>
<div class="s5">—&nbsp;Сігнал — агонь на пераходзе ад дамініканскай званіцы. Па ім ідзіце, біце ўсіх у мечаных дамах. Дзе крыж на браме ці на дзвярах.</div>
<div class="s5">—&nbsp;Шасціканечны?</div>
<div class="s5">—&nbsp;Буду я паганскую эмблему крэсліць. Наш. Чатыры канцы. І ўлічыце: не выпускаць жывых.</div>
<div class="s5">Хлебнік змрочна ўсміхнуўся:</div>
<div class="s5">—&nbsp;Гэта мог бы і не папярэджваць, бацька. Нам такі Хрыстос — на якога д'ябла? Усё вымеў. З васковым унь як спакойна было.</div>
<div class="s5">—&nbsp;Таксама піці-есці прасіў, — сказаў Рыбнік. — Ну дык гэта не тое. Хаця другім не даваў. Дык мы на яго, як на мядзведзя, адным махам.</div>
<div class="s5">—&nbsp;Ойча, — сказаў нехта. — А як на вуліцы чалавека сустрэнеш? Як даведацца, ці ерэтык.</div>
<div class="s5">Сябра Лайёлы ўсміхнуўся.</div>
<div class="s5">—&nbsp;А на гэта ўжо Арнольд Амальрык адказаў. Калі ў Францыі ерэтыкоў білі.</div>
<div class="s5">—&nbsp;Ну?</div>
<div class="s5">—&nbsp;«Забівайце, забівайце ўсіх! Бог сваіх пазнае!» Вас колькі?</div>
<div class="s5">—&nbsp;Нешта чалавек пяцьсот, — сказаў Хлебнік, гуляючы кордам. — Н-ну д-добра, ойча. Мы гэтай сволачы пакажам рыбы ды хлябы.</div>
<div class="s5">—&nbsp;Давайце, сыны мае. Кліч усе ведаюць?</div>
<div class="s5">—&nbsp;Вялікдзень, — сказаў нехта з цемры.</div>
<div class="s5">…Хрыстос між тым дагнаў сваіх. Усе ўтраіх яны ішлі вуліцамі соннага горада. Ноч выдалася нечакана гарачая, можа, апошняя такая перад прыходам восені. Таму людзі спалі не толькі ў хатах, але і ў садках пад грушамі, і на галерэях, і проста, выцягнуўшы з хаты пасцілку, ля вадамётаў, якія парушалі цішыню няўмоўчным плёскатам вады.</div>
<div class="s5">—&nbsp;Яны ўдома? — спытаў Хрыстос.</div>
<div class="s5">—&nbsp;Удома, — сказаў Фама. — Піва з гарэлкай жлукцяць. Вячэра.</div>
<div class="s5">—&nbsp;У іх, скажу я вам, тая вячэра… яна-ткі з самай раніцы, — сказаў Іуда.</div>
<div class="s5">Крокі будзілі цішыню.</div>
<div class="s5">—&nbsp;І нешта цяжка мне, хлопцы. Непамысна мне нешта. Не хачу я ісці да іх.</div>
<div class="s5">—&nbsp;А трэба, — сказаў Фама. — Па лычах ім надаваць трэба. Імя толькі ганьбяць. Пальцам аб палец на ўмацаваннях не стукнулі. Зброяю валодаць не вучацца. Адно п'юць, ды за бабамі… ды кепікі з тых, хто працуе, строяць. Збіць іх на горкі яблык ды сказаць, каб вымяталіся з горада, калі не хочуць.</div>
<div class="s5">—&nbsp;Згода, — сказаў Хрыстос. — Так і зробім.</div>
<div class="s5">Іуда зарагатаў:</div>
<div class="s5">—&nbsp;Слухай, што мне сёння сівавусы сказаў. Я, кажа, стары, ты не зразумееш гэтага так, нібыта я падлашчваюся да Хрыста. Якая ўжо тут ліслівасць, калі ў кожнае імгненне можам на адзін эшафот трапіць. Дык вось, кажа, здаецца мне, што ніякі ён не Хрыстос. І д'ябал з ім, мы яго і так любім. Чаму, пытаю, засумняваўся? Гэ, кажа, ды ён паноў замест каб павесіць — у Нёман загнаў. Не смейся, кажа. У Бога гумару няма. Ён чалавек сур'ёзны. Іначай, чым да сотага калена, не помсціць.</div>
<div class="s5">Сябры зарагаталі.</div>
<div class="s5">…Апосталы размясціліся асобна ад Хрыста з Анеяй, наводшыбе, аж у слабадзе за Каложскай царквою. Так было зручней і з жанчынамі, і з пітвом. Прынамсі, не трэба цягацца праз увесь горад, на вачах у людзей. Яны ўзялі сабе кінуты нейкім багатым уцекачом будынак, драўляны, белены знадворку і знутры, крыты моцным, навек, шчапяным дахам. Было ў ім нешта з дзесятак пакояў, і размясціліся ўсе раскошна.</div>
<div class="s5">Урэшце, Тумаш з Іудам рэдка калі і начавалі там, увесь час прападалі на мурах, у складах, на прыстані або на пляцы.</div>
<div class="s5">У гэты позні час усе дзесяць чалавек сядзелі ў пакоі з голымі сценамі. Шырокія лавы ля сцен, сталы, якія аж стагналі ад ежы, гарцаў з гарэлкай, бачонка з півам і цяжкіх гліняных куфляў.</div>
<div class="s5">Гарэла некалькі свечак. Вокны былі адчынены ў глухі цяністы сад, і адтуль павявала водарам лістоты, спелых антонаў і валовых мордачак, ваўчкамі і прахалоднай расою.</div>
<div class="s5">Размова, нягледзячы на вялікую колькасць выпітага, не клеілася.</div>
<div class="s5">—&nbsp;А я ўсё ж гляджу — паленым пахне, — баязліва сказаў Андрэй.</div>
<div class="s5">—&nbsp;Пабойваешся? — Піліп з неймавернай хуткасцю абгрызаў, абсмоктваў смажаную гусь, аж свіст стаяў.</div>
<div class="s5">—&nbsp;Эге ж. Нібыта падбіраецца нехта, ды як дасць-дасць.</div>
<div class="s5">—&nbsp;Гэта можна, — сказаў Ян Зеведзееў. — Лепей ад пана за нераты ў шыю атрымаць, чым дарэмна прапасці.</div>
<div class="s5">—&nbsp;А я ж жыў, — летуценна сказаў Мацей. — Грошы табе, жонка, ежа. Збан дурны, яшчэ некуды шчаміўся, дзіваў хацеў.</div>
<div class="s5">Навісла маўчанне.</div>
<div class="s5">—&nbsp;Уцячы? — спытаў Баўтрамей.</div>
<div class="s5">—&nbsp;Ну і дурань будзеш. Зноў дарогі, — сказаў Пятро. — Ведаю я іх. Ногі збітыя. У роце мох. Азадак павуціннем заткала. Трапілі як сучка ў кола — давайце бегчы.</div>
<div class="s5">Усе задумаліся. І раптам Пётр ускінуў галаву. Акрамя яго ніхто не пачуў, як адчыніліся дзверы.</div>
<div class="s5">—&nbsp;Ты як тут?</div>
<div class="s5">Няўлоўная ўсмешка блукала на вуснах госця. Шэрыя, плоскія, трохі ў зелень, бы ў яшчаркі, вочы аглядалі апосталаў.</div>
<div class="s5">—&nbsp;Т-ты? — спытаў Іліяш. — Як прыйшоў?</div>
<div class="s5">—&nbsp;Спяць людзі, — сказаў пёс Божы. — Розныя людзі. У дамах, у садках. Варта ля брамы спіць. Мужыкі спяць у раднай зале, і зброя ля сценак стаіць. Вартавыя на мурах і вежах не спяць, ды мне гэта…</div>
<div class="s5">—&nbsp;Ты?…</div>
<div class="s5">—&nbsp;Ну я, — Басяцкі падышоў да стала, сеў, наліў сабе на донца піва, прагна выпіў. — Не чакалі?</div>
<div class="s5">—&nbsp;А як варту гукнем? — зарыпеў Баўтрамей.</div>
<div class="s5">—&nbsp;Не гукнеце. Тады заўтра не бізуны па вас гуляць будуць, а клешчы.</div>
<div class="s5">—&nbsp;Савул ты, — сказаў Якуб Алфееў.</div>
<div class="s5">—&nbsp;Ну-ну, вы разумныя людзі. — Езуіт памаўчаў. — Вось што, хлопцы. Мне шкада вас. Выдадзіце мяне — вас на дне марскім знойдуць. Думалі вы пра гэта?</div>
<div class="s5">—&nbsp;Н-ну, — падступныя Пятровы вочы бегалі.</div>
<div class="s5">—&nbsp;Дык вось, — жорстка сказаў іезуіт. — Кідайце яго. Заўтра ў горадзе горача будзе. Таму ідзіце ўначы. Зараз. Калі дарагая вам шкура.</div>
<div class="s5">—&nbsp;Не ўцямлю, чаго гэта ты нам?… — працягваў Пятро.</div>
<div class="s5">Мяккі, незвычайна багаты інтанацыямі голас нібы зачароўваў, нібы душу цягнуў з вачэй:</div>
<div class="s5">—&nbsp;Што вы? Нам важнейшую рыбу забарболіць трэба, а не вас, махляроў.</div>
<div class="s5">—&nbsp;Тады нашто? — спытаў Пятро.</div>
<div class="s5">—&nbsp;Праўду? Ну, добра. Я ведаю, і вас ужо даняла. І вы, як на старой сасновай шышцы, седзіцё. І самі б вы яго кінулі. Ды толькі маглі б спазніцца і трапілі б незнарок з ім. І павесілі б вас. А ўсе крычалі б аб вернасці, з якой не кінулі вы настаўніка. А трэба, каб ён, каб усе ведалі: в е р н ы х н я м а. Бо не павінен верыць ні сусед суседу, ані бацька сыну.</div>
<div class="s5">—&nbsp;Нашто гэта вам? — спытаў Іліяш.</div>
<div class="s5">—&nbsp;А без гэтага нічога ў нас не атрымаецца. Вучыць трэба… Нічога, маўляў, страшнага, калі сын жадае смерці бацькавай, поп — смерці біскупавай, таму што мы мацней хочам дабрабыту дзеля сябе, чым зла бліжняму. І таму дзеці павінны даносіць нават на сваіх бацькоў-ерэтыкоў, хаця і ведаюць, што ерась пацягне за сабою пакаранне смерцю… Таму што, калі дазволена мэта, то дазволены і сродкі*.</div>
<div class="s5"><i class="s4">* Зноў промысел Божы, прадбачэнне і празрэнне. Бузембаўм, аўтар гэтага афарызма і «Трактата аб маралі» стварыў яго на сто год пазней. Нічога! Хай бы сабе і на дзвесце.</i></div>
<div class="s5">—&nbsp;Што ж мы, так проста і на дарогу? — падступна спытаў Баўтрамей.</div>
<div class="s5">—&nbsp;Я іх ад смерці, а яны яшчэ і — «грошы». Ну, добра ўжо, дзеля такой вялікай мэты дамо і грошай.</div>
<div class="s5">—&nbsp;Колькі? — спытаў Тадэй.</div>
<div class="s5">—&nbsp;Не пакрыўдзіцеся. На кожнага па трыццаць.</div>
<div class="s5">—&nbsp;Давай, — пасля паўзы сказаў Пятро.</div>
<div class="s5">Усе пільна, як сабака на стойцы, глядзелі, як вузкія пальцы езуіта выкладаюць на стол вялікія, з дзіцячую далоньку, срэбныя манеты, як ён лічыць іх, складае слупкамі і падсоўвае да кожнага. Святло ад свечак мігцела на ўсім гэтым, на прыадкрытых пашчах, на руках, на вачах.</div>
<div class="s5">Езуіт паказаў на профіль Жыкгімонта на срэбным кружку:</div>
<div class="s5">—&nbsp;Дзяржаўна-карысны ўчынак робіце. І вось бачыце, нібыта сам уладар наш кожнага з вас па трыццаць разоў за подзвіг ваш бласлаўляе. А цяпер — ідзіце.</div>
<div class="s5">Басяцкі ўстаў.</div>
<div class="s5">—&nbsp;Дый вы спяшайцеся. — Ян глядзеў у акно. — Сам ідзе. У канцы завулка.</div>
<div class="s5">Мніх-каплан адчыніў дзверы. І раптам падаў свой насмешліва-абыякавы, здзеклівы голас Міхал Іліяш, ён жа Сымон-Кананіт:</div>
<div class="s5">—&nbsp;Басяцкі. А што будзе, калі мы грошай са стала не прыбяром? І той зразумее?</div>
<div class="s5">Дамініканец аглядаў яго. Пасля холадна паціснуў плячыма:</div>
<div class="s5">—&nbsp;Прэнг.</div>
<div class="s5">Дзверы зачыніліся за ім.</div>
<div class="s5">Усе як быццам чулі ўсё бліжэй і бліжэй крокі Хрыста, але, магчыма, гэта ўсяго толькі тахкалі іхнія сэрцы. Мацней і мацней. Мацней і мацней. Урэшце здрыганулася рука ў Баўтрамея. Ён не вытрымаў. Не думаючы пра тое, што будзе, калі астатнія не прыбяруць грошай, схапіў манеты, пачаў прагна рассоўваць іх па кішэнях. Працягнулася па грошы другая рука.</div>
<div class="s5">Рыпнула фортка. І тут дзевяць рук бліскавічна змялі срэбра са стала ў торабкі. Засталася адна грудка. Перад Іліяшам. Цыганаваты Сымон з трыумфам глядзеў вугальнымі вачыма на збялелыя твары хаўруснікаў. Абводзіў іх вачыма, нібы ацэньваў. Бачыў ва ўсіх вачах жах, сквапнасць, тупую прыціснутасць.</div>
<div class="s5">Адчыніліся дзверы. Хрыстос абцёр ногі аб жорны перад парогам і ступіў у пакой.</div>
<div class="s5">На стале былі пляшкі, бачонак, місы. Грошай на стале не было.</div>
<div class="s5">—&nbsp;Хадзіце гарэлкі дзербаніце, ці што, — сказаў Іліяш-Сымон.</div>
<div class="s5">Фама, Іуда і Хрыстос падселі да стала. Пачалі есці. Елі многа і ладна, але без сквапнасці. Вельмі згаладаліся за дзень беганіны.</div>
<div class="s5">—&nbsp;А гарэлачкі? — лісліва спытаў Пятро.</div>
<div class="s5">Нешта ў тоне ягонага голасу не спадабалася Хрысту. Ён абвёў вачыма апосталаў, але нічога асаблівага не заўважыў. Твары як твары. Медныя, у рэзкіх ценях. І вялікія крывыя цені рухаюцца за імі па сценах, запаўзаюць калматымі — з кацёл — галовамі на столь.</div>
<div class="s5">—&nbsp;Н-ну? — спытаў Хрыстос. — Не, Пятро, гарэлку адстаў. Гэтак і горад прап'ём. Піва глыток плескані.</div>
<div class="s5">Цень на сцяне піў з вялізнага глінянага куфля.</div>
<div class="s5">—&nbsp;Дык што? Седзіцё? Морды мочыце? А рукі ў баі замачыць чырвоным — гэта вам страшна? А ў глей іх запэцкаць на ўмацаваннях — гэта вам гідка і цяжка?</div>
<div class="s5">Маўчанне.</div>
<div class="s5">—&nbsp;Што рабіць будзем? Морды вам чысціць? За муры выганяць у рукі ворагам?</div>
<div class="s5">Твар быў суровы.</div>
<div class="s5">—&nbsp;Я разумею, хлопцы, — трохі больш стрымана сказаў Хрыстос. — Вам лезці на ражон да канца не хочацца. Вас, калі схопяць, можа, і пашкадуюць па справах вашых. Скажам, не на палю пасадзяць, а ў каменны мех да скону. Усё ж жыццё. Вы не тое, што я. Вас яны не могуць да канца ненавідзець, а мяне ненавідзяць, бо я сведчу аб іх, што справы іхнія злыя. Што ўсе запаветы чалавечыя яны падмянілі адным, дзесятым: «Паважай здраднікаў, і добра табе будзе».</div>
<div class="s5">Глядзеў на патупленыя галовы:</div>
<div class="s5">—&nbsp;І ўсё ж апошняе маё пытанне. Будзеце вы ваякамі за праўду ці так і пакінуць вас у прапойцах і зладзеях? Будзеце са мной? З імі?</div>
<div class="s5">Пятро бегаў вачыма па хаўрусніках. Рашыўся:</div>
<div class="s5">—&nbsp;Вядома, з табою.</div>
<div class="s5">—&nbsp;Ты не сумнявайся, — падтрымаў яго Баўтрамей.</div>
<div class="s5">—&nbsp;Кінь, — загулі галасы. — Чаго ўжо… З пачатку ідзём… Ты на той свет, і мы ўслед.</div>
<div class="s5">Братчык абводзіў позіркам твары. Людзі стараліся глядзець яму ў вочы, і кожны іншы, не такі прастадушны, заўважыў бы, што яны стараюцца. Але гэты не заўважыў, і, акрамя таго, яму хацелася верыць.</div>
<div class="s5">—&nbsp;Добра. Збірайцеся. Зараз жа рушыце цягаць камяні на забрала. А ты куды, Тумаш? Нацягаўся, здаецца?</div>
<div class="s5">—&nbsp;Я да брамы. Там і пасплю недзе, — і Фама выйшаў з хаты.</div>
<div class="s5">Апосталы пачалі збірацца. Толькі Іуда зняў поршні, адсунуў з краёчка стала місы, паклаў на яго сшытак са сваімі запісамі, скінуў плашч і зрабіў з яго на лаве падабенства падушкі. Пазяхнуў:</div>
<div class="s5">—&nbsp;А я тут лягу… Прабач… Я паспею…</div>
<div class="s5">—&nbsp;Вядома, — сказаў Хрыстос. — Дзве ж ночы не спаў. Прыдрамні. Разбуджу раніцаю.</div>
<div class="s5">Іуда, не раздзяваючыся, лёг на лаву. Ледзь толькі галава ягоная апусцілася на скрутак, ён заснуў. Нібы ў цёмны, глыбокі вір апусціўся. Нібы рынуў у бездань.</div>
<div class="s5">—&nbsp;Ну, дык хадзем, — сказаў Хрыстос. — Працаваць будзеце, як валы. Памятайце, далі слова.</div>
<div class="s5">—&nbsp;Вядома, — сказаў Пятро.</div>
<div class="s5">І зноў нешта няшчырае патрызнілася Хрысту ў ягоным голасе.</div>
<div class="s5">—&nbsp;Глядзіце толькі, каб мне не давялося сказаць: адзін з вас сёння н е здрадзіць мне.</div>
<div class="s5">Прарэзліва і свежа пачалі крычаць над сонным горадам першыя пеўні. Людзі выйшлі. Іуда спаў каменным сном. І тут зноў адчыніліся дзверы, і ў шчыліну асцярожна прасунулася гарбаносае, у сетцы буйных жорсткіх зморшчын, аблічча Мацея.</div>
<div class="s5">—&nbsp;Раввуні, — шэптам паклікаў ён. І пасля сказаў галасней: — Раввуні.</div>
<div class="s5">У пакоі чуваць было толькі соннае, роўнае дыханне.</div>
<div class="s5">І тады Данель падышоў, асцярожна ўзяў са стала рукапіс, выйшаў на дыбачках і зачыніў за сабою дзверы.</div>
<div class="s5">Пераклічка пеўняў усё яшчэ трывала. Крычаў адзін. Адказваў яму хрыпатым басам суседні. Яшчэ адзін. Яшчэ. Зусім здалёк танюткай нітачкай голасу азываўся яшчэ нейкі. Кожны чарговы крык выклікаў меладычную лавіну гукаў.</div>
<div class="s5">Крычалі першыя пеўні над горадам. Людзі праз сон чулі іх і не ведалі, што другіх пеўняў шмат хто не дачуецца.</div>
</div>
<div class="chapter">
<h1 class="s1">РАЗДЗЕЛ ХLV САД ЛЯ КАЛОЖЫ</h1>
<div class="s5">Таму што корань усіх зол ёсць срэбралюбства.</div>
<div class="s5"><i class="s4">Цімахвею, гл. 6, ст. 10</i></div>
<blockquote>Дзесьці мае дзеці ў любові жылі,<br />Раслі, раслі, пахіліліся,<br />Цераз цэркву сушчапіліся.<br /></blockquote>
<div class="s5"><i class="s4">Беларуская песня</i></div>
<p style="margin:0pt;">&nbsp;</p>
<div class="s5">Над зямлёю панавала месячнае святло. Беленыя сцены дамоў здаваліся пяшчотна-блакітнымі. Густы блакіт панаваў на плыні недалёкага Нёмана. Серабрылася і сінела лістота дрэў. Месяц у вышыні быў светлы, як трон Божы, такі светлы, што балюча было глядзець на яго. І толькі рэдкія зоры можна было разгледзець на празрыстай сіні небасхілу.</div>
<div class="s5">Яны ішлі каля мура, што абкружаў Каложу. Чорныя цені на блакітным.</div>
<div class="s5">—&nbsp;Чаму б табе не ўцячы некуды, — зрабіў апошнюю спробу Сымон-Кананіт. — Уцёк бы некуды, дзе не так страшна. Ёсць жа краіны…</div>
<div class="s5">Хрыстос зірнуў на яго. Твар быў блакітны.</div>
<div class="s5">—&nbsp;Ёсць. Сапраўды лягчэй. Прынамсі, казаць больш можна. Але ты, Сымоне мой, не разумееш аднаго. Тут, у агульным свінстве, цяжэй… але затое і гонару больш. Што яны ведаюць, тыя смаркулі, аб нашых безданях? Ды яны і тысячнай долі таго нават не зазналі, што мы ў княстве Беларуска-Літоўскім. Раз ужо я з'явіўся на зямлю — я стану тут. Біцца буду не на жыццё, а на смерць. Казаць буду пра тое, што ёсць Чалавек і якое месца яго на Зямлі і ў Сусвеце, дзе, пэўна, ёсць шчаслівейшыя. Пра Мужнасць, пра Здзек, пра Веды, пра Доблесць казаць буду, а не пра тое, што «Лаура ўпала ў Луару». Ах, жах які! Ах, слёзы! — Твар Хрыстоў зрабіўся злосны. — А святой службы яны не нюхалі? А вогнішчаў? А тысяч замучаных не бачылі? І таксама яшчэ лічаць, што цяжка жывуць. Ну, не. Гонар тут, цяжар тут, значыцца, і жыццё тут. Іншага народа дзеля мяне цяпер няма.</div>
<div class="s5">—&nbsp;Памрэш, — сказаў Іліяш.</div>
<div class="s5">—&nbsp;Там мог бы жыць, балбатаць тое-сёе. Тут — мабыць, памру. Але затое тут мая праўда: бойка з храмоўнікамі, сеча з самім Сатаной.</div>
<div class="s5">Іліяш зразумеў, што ўсё дарэмна. Трэба было даваць лататы. З гэтым кашы не зварыш. Бач, твар які.</div>
<div class="s5">—&nbsp;Нешта цяжка ў мяне на душы, — сказаў Юрась. — Душа смуткуе, тужыць смяротна. Пасядзіце тут, хлопцы, пачакайце мяне трохі. Я да Нёмана пайду, вырашыць мне нешта трэба, і сам не ведаю што… Толькі — нельга мне без гэтага.</div>
<div class="s5">—&nbsp;Чаго ж, пасядзім, — сказаў Пятро.</div>
<div class="s5">—&nbsp;Гэна… чаму не.</div>
<div class="s5">Яны селі на траву пад мур. Братчык адчыніў фортку і зайшоў у царкоўны сад.</div>
<div class="s5">—&nbsp;Вертаград маці царквы нашай, — сказаў Сымон. — Заблукаеш — крыўдуй на сябе.</div>
<div class="s5">Калі крокі заглухлі ў нетрах, ён ускочыў і махнуў рукой:</div>
<div class="s5">—&nbsp;А зараз — давай. Давай-давай. Каб аж пяткі ў азадак стукалі… Як калі б каня ўкралі.</div>
<div class="s5">Яны кінуліся бегчы з усіх ног. Зніклі. Пастаяў у паветры і асеў блакітны ад месяца пыл.</div>
<div class="s5">Пераклікаліся пеўні. Хрыстос ішоў між дрэў, адводзячы галіны, і лістота нібы плакала блакітам: падала раса.</div>
<div class="s5">Каложа ўстала перад ім у месячным ззянні такая простая, такая дасканалая, што перахапіла дых. Бліскучы купал, срэбна-сінія шкельцы ў вокнах барабана, паласатыя, аквамарын у чэрнь, муры. Усё густое, нават у ценях чорнае ў зелень, як пяро качара. Аранжавым, — кубавым, зеленаватым, вясёлкавым ззяюць на мурах пліты і крыжы з маёлікі.</div>
<div class="s5">Большай дасканаласці яму не даводзілася бачыць. Страшна падумаць, што нехта можа ўзняць на яе руку. Стаіць, нібы марскі палац, а над ёю схіляюцца дрэвы, хочуць сашчапіцца над купалам. А вышэй дрэў — неба, сусвет.</div>
<div class="s5">Ён мінуў храм і сеў на беразе Нёмана. Месяц, як залатая чаша, ззяў у глыбіні. Уставаў у небе сілуэт Каложы. Злева, далёка-далёка, стаялі на беразе абпаленыя шыбеніцы, а за імі, яшчэ далей, спаў замак. Сціснула сэрца ад любві да гэтай зямлі.</div>
<div class="s5">«Што ж я недадумаў? Што пагражае людзям, і гораду, і мне? Першаму абуджэнню чалавека да праўды? Што здрадзіць усяму гэтаму? Што, напэўна, пахавае пад руінамі светлага царства маю любоў?»</div>
<div class="s5">Ён глядзеў на сямікаляровую далёкую зорку.</div>
<div class="s5">«Правільна, што я не забіваў. Трэба было даць першы прыклад гэтым людзям, якія толькі пачынаюць пакутны, страшны, светлы свой шлях. Што ж, а д г э т а г а падне мая справа? І, можа, я памру, іначай чаму так цяжка?»</div>
<div class="s5">Зямля неадольна клікала яго да сябе. Вочы ягоныя сачылі за зоркай, а калені згіналіся, і ўрэшце ён стаў на іх, схіліўся да зямлі.</div>
<div class="s5">«Ты прабач, — у думках папрасіў ён. — Ты, неба. Я здрадзіў дзеля гэтага. Я — тутэйшы. Я — беларус. Няма дзеля мяне даражэйшай зямлі, і тут я памру».</div>
<div class="s5">Ён прыпаў шчакою да травы.</div>
<div class="s5">«Што ж ты? Ну, адкажы мне, зямля мая, край мой. У чым я памыліўся супраць цябе? Што зрабіў у шкоду, калі не хацеў? Што знішчыць справу маю? Падкажы!»</div>
<div class="s5">Плямы святла ляжалі на траве. Прабіліся праз густую лістоту. Круглыя плямы, падобныя на срэбныя манеты. Такія ж манеты дрыжалі і звінелі на вадзе.</div>
<div class="s5">«Я зразумеў, — падумаў ён. — Дзякуй. Срэбра. Грошы. Яны загадзяць і сказяць самую светлую думку. Ад іх — подлы гандаль. І няроўнасць. І зайздрасць. І здрада. І загібель. І калі я загіну, то гэта ад іх. Ды яшчэ ад любові да людзей і да цябе, зямля мая. Гэта яны спарадзілі подласць улады. Яны спарадзілі цэрквы. Колькі яшчэ пройдзе часу, пакуль любоўна сплятуцца над мурамі прыгнёту жывыя дрэвы жыцця? Я не дажыву».</div>
<div class="s5">Начное неба ззяла ў бяздонным Нёмане.</div>
<div class="s5">«Я не хачу гінуць, — папрасіў ён. — Я хачу дажыць. Вазьмі мяне на неба, зорка. Вазьмі, як Ілію. Каб тысячагоддзі праплылі на зямлі і дні — у жыцці маім»</div>
<div class="s5">Шалахцела лістота. Мігцела зорка.</div>
<div class="s5">«Не. Не хачу. Не хачу, пакуль не зрабіў наканаванага мне. Не хачу ўцякаць ад працы, ад крывавага поту, ад зямной чашы маёй. Гінуць таксама не хачу. У мяне ёсць сябры, і каханне, і народ мой, і сотні іншых народаў, і ты. Хай памінае мяне чаша сія, але, зрэшты, як хочаш. Бо калі ты вызначыш мне загінуць, зямля мая, я не буду наракаць».</div>
</div>
<div class="chapter">
<h1 class="s1">РАЗДЗЕЛ ХLVІ НОЧ БЕЛЫХ КРЫЖОЎ</h1>
<div class="s5">У агні пажару стаяла такая гарачыня, і так прагнулі яны, што падстаўлялі шаломы пад струмені крыві і ў імя Пана Бога, але як паганец багабрыдкі Гаген, пілі з шаломаў кроў зарэзаных.</div>
<div class="s5"><i class="s4">Каноік Торскі</i></div>
<p style="margin:0pt;">&nbsp;</p>
<div class="s5">А горад спаў. Толькі варта маячыла на мурах ды на званіцы балбаталі пра сеё-тое Ціхон Вус з Дударом.</div>
<div class="s5">Зянон і Вястун, праходзячы забралам над Лідскай брамай, кожны раз гукалі няголасна:</div>
<div class="s5">—&nbsp;Тумаш, спіш?</div>
<div class="s5">—&nbsp;Ды не, — сіпата адказваў знізу Фама. — Хай варта пахрапе, я ўжо раніцай.</div>
<div class="s5">—&nbsp;А малады?</div>
<div class="s5">—&nbsp;Ды побач са мною. Свішча ва ўсе закруткі. Сон бачыць. Нібыта найпершую красуню патаптаў.</div>
<div class="s5">—&nbsp;Гы-ы.</div>
<div class="s5">І зноў крокі вартавых. Зноў цішыня.</div>
<div class="s5">А між тым у цэнтры горада, далёка ад муроў і ад варты, даўно ўжо гучалі іншыя крокі. Ценевымі бакамі вуліц слізгалі, хаваючыся часам у нішы і завулкі, людзі з белымі крыжамі на рукавах. Цягнуліся ланцужкамі ў завулку, займалі іх, станавіліся ля мечаных дамоў, групаваліся ў найбольш небяспечных месцах.</div>
<div class="s5">З завулкаў, з патаемных хадоў выпаўзалі яшчэ і яшчэ людзі, аж пакуль не пачало здавацца, што ў цемры шапаціць і разліваецца нялічанае гняздо павукоў-крыжавікоў.</div>
<div class="s5">Група Пархвера, выбраўшыся з-пад зямлі, пайшла да лямуса, і там волат, увесь набрыняўшы крывёю, адваліў вялізнае камяніска, вызваліўшы другое жарало, з якога адразу ж паліўся чалавечы мурашнік. Варанёныя латы цьмяна блішчэлі, як хіцін.</div>
<div class="s5">І калі рассыпаліся «белыя крыжы» па вуліцах, было іх многа, як мурашак.</div>
<div class="s5">Загарэлася сінім святлом акно на адным з гульбішчаў, што вялі ад званіцы Дамініканаў. Тысячы вачэй глядзелі на самотны агонь.</div>
<div class="s5">—&nbsp;Пачалі.</div>
<div class="s5">Агонь мігцеў. І, падпарадкоўваючыся яму, цені пацягнуліся вуліцамі, пачалі заходзіць у мечаныя дамы. Хто іх меціў і за што — іх не датычылася. Можа, тут жылі сапраўды «вінаватыя», а можа, нехта проста зводзіў рахункі з суседам, — яны не думалі пра гэта. Добра было тое, што дзверы памечаны крыжам Збавіцеля, а не паганскім, шасціканечным. Добра было помсціць і забіваць. Добра было тое, што вось аднаўляецца сапраўдны парадак.</div>
<div class="s5">Заходзілі, цягнулі з ложкаў або канчалі проста так. Часам далятаў з пакояў споўнены пакуты крык, але часцей адказам на ўдар было маўчанне: работалі чыста.</div>
<div class="s5">Лотр стаяў у садку над маладой парай, што спала пад вішняй. Ногі маладых лёгка спляліся, на вуснах былі ўсмешкі. Далёка адкінуты ляжаў корд мужчыны, а рука ягоная ляжала на жаночым плячы.</div>
<div class="s5">Кардынал перахрысціўся і два разы апусціў меч.</div>
<div class="s5">Хлебнік, праходзячы паўз вадамёт, запнуўся аб спячага. Той ускрыкнуў, але гандляр паспеў утыркнуць меч яму ў горла і адразу прысесці за агарожу басейна, і непадалёку сонны голас спытаў:</div>
<div class="s5">—&nbsp;Чаго гэта ён?</div>
<div class="s5">—&nbsp;Патрызнілася нешта, — адказаў другі. — Спі.</div>
<div class="s5">Хлебнік трохі счакаў і на дыбачках пайшоў на галасы…</div>
<div class="s5">…Паўсюль, пакуль яшчэ бязгучна, чынілася справа забойства.</div>
<div class="s5">Страшная, нялюдская, кралася над горадам ноч. Аднолькавыя трагедыі адбываліся на Кавальскай, Мечнай, Страменнай, на ўсіх вуліцах, на ўсіх тупіках. Сотні людзей былі па-зверску забіты ў сне імем Збавіцеля.</div>
<div class="s5">У адным з дамоў не спала старая. Калі людзі ў латах уварваліся ў дом, яна зразумела ўсё і працягнула да іх рукі:</div>
<div class="s5">—&nbsp;Не забівайце нас. У нас няма зброі.</div>
<div class="s5">Сын яе, малады хлапец, кінуўся бараніць маці і, мёртвы, упаў на яе труп.</div>
<div class="s5">Па ўсім абшары горада халаднакроўна пазбаўлялі жыцця людзей, а між тым кожны з іх хацеў жыць.</div>
<div class="s5">Чыім імем? Божым? Якога Бога? Свайго. Самага важлівага і вялікага.</div>
<div class="s5">Так разважалі ўсе. Мусульмане вќразалі хрысціян Александрыі, хрысціяне вќразалі іудаістаў Гранады, іудаісты, падчас апошняга паўстання, здзіралі скуру з язычнікаў Кіпра. І ўсе мелі рацыю, і кожны трымаў манаполію на Бога, і лепшых не было сярод іх.</div>
<div class="s5">У тую ноч Гародня папоўніла ганебны спіс усіх гэтых сіцылійскіх вячэрняў, тырольскіх ютраняў і начэй на святога Баўтрамея. Папоўніла, але не закрыла. З гонарам запісала ў аналы свае Ноч Белых Крыжоў. Што ж гэта за гісторыя, калі ў ёй няма такіх вось казусаў, спроб «самаачышчэння народа», прыкладаў «чысткі ад непажаданых»?</div>
<div class="s5">…Урэшце, сп'янелыя ад крыві, яны страцілі асцярожнасць, вылезлі на святло. І тут зараўла дуда на званіцы Дамініканаў.</div>
<div class="s5">Досыць было таіцца. Ярасны, шалёны лямант паляцеў над горадам. Варта, што не чакала нападу са спіны, страпянулася, але ў яе ляцеў ужо дождж стрэл. Атрад унутранага парадку, што спаў у зале рады, прачнуўся, але белыя крыжы былі ўжо ва ўсіх дзвярах. І кінуліся на бяззбройных, бо зброя іхняя стаяла ля сцен.</div>
<div class="s5">Раввуні ўскочыў адным з першых, працягнуў руку да таго месца, дзе ляжаў рукапіс, і… усё зразумеў. На стале ляжаў адзін, выпадкова забыты Мацеем, лісток, на ім былі словы: «Бо маленькія адказваюць за вялікіх, мышы — за каршакоў…» Іосія думаў нядоўга. Нясцерпная трывога за Анею сціснула ягонае сэрца. І ён, нягледзячы на тое, што зусім не мог біцца, кінуўся на вуліцу, у самае пекла.</div>
<div class="s5">А над горадам ужо загаварыў набат. Металічна, дзіка, страшна крычалі званы. Абарона людзей, якіх заспелі знянацку, з самага пачатку рассыпалася на сотні асобных ачагоў. І ўсё ж чалавечыя пылінкі збіраліся разам, стваралі з сябе групы, атрады, невялікія гурмы. Ім было за што біцца. Яны ведалі сваё месца, і, калі ім удавалася туды трапіць, яны змагаліся адчайдушна. Па ўсім горадзе нараджаўся і ўставаў, хай сабе і хістаючыся на нагах, а д п о р.</div>
<div class="s5">Кацілася вуліцамі лава «крыжоў». Палалі паходні. Сям-там ускідвалася полымя ад падпаленых дамоў і асвятляла месцы сутычак, дзе людзі біліся і гінулі, паасобку або ў гурме. Секліся паўсюль: на плошчах і ў тупіках, на вежах і на галерэях лямусаў. Біліся, ляцелі ўніз, на дзіды; зваліўшыся на зямлю, кусалі ворагаў за ногі. Раўлі званы. І паўсюль ішла праца мячэй. Моташны, немы крык ляцеў вуліцамі.</div>
<div class="s5">Ты, наверсе, — як ужо там тваё імя… Дакуль?!</div>
</div>
<div class="chapter">
<h1 class="s1">РАЗДЗЕЛ ХLVІІ АПОСТАЛЫ І ІУДА</h1>
<div class="s5">…падпаўшы пад пакаранне агнём вечным, пастаўлены ў прыклад. Так дакладна будзе і з гэтымі мрыйнікамі, якія… выракаюцца начальства і зласловяць высокія ўлады.</div>
<div class="s5"><i class="s4">Пасланне ап. Іуды, гл. 1, сг. 7, 8</i></div>
<p style="margin:0pt;">&nbsp;</p>
<div class="s5">Усе кінулі мяне. І я выскачыў ад яго з акна, і зламаў нагу і, як мог, пабег вуліцамі, а гэты нахабны цырульнік бег за мною і крычаў: «Я цябе не пакіну».</div>
<div class="s5"><i class="s4">Арабская казка</i></div>
<p style="margin:0pt;">&nbsp;</p>
<div class="s5">Апосталы ішлі да брамы самымі цёмнымі завулкамі, сметнікамі і дварамі. Часам пералазілі цераз платы, ныралі ў падваротні, перахоўваліся і ішлі далей. Яны здзіўляліся, што над горадам усе яшчэ раве дуда і крычаць званы, што нехта ўсё яшчэ змагаецца.</div>
<div class="s5">—&nbsp;Якога чорта! — бурчэў Мацей. — Хто там яшчэ?</div>
<div class="s5">Граў дудар. Здаравіла ў світцы, ласкавы да нудоты «братачка» яшчэ ў самым пачатку, толькі заўважыўшы ўнізе россып людзей, якія біліся, стаў суровы, нібы заглянуў у вочы смяротнай гадзіне:</div>
<div class="s5">—&nbsp;Слухай, Вус, пакуль не позна — бяжы. Ратуй ягоную жонку.</div>
<div class="s5">—&nbsp;А ты?</div>
<div class="s5">Дудар вінавата развёў рукамі:</div>
<div class="s5">—&nbsp;Ну, што я? Яны ж у бойцы мне мяхі жыва праб'юць, папсуюць дуду. То я, мабыць, тут раўці буду. Ваяка з мяне — сам ведаеш. Дык няхай той, хто самотна б'ецца, ведае — астатнія трымаюцца. Пакуль дуда раве — яны трымаюцца… Дык, можа б, ты не так пайшоў, братачка? Можа, развітаемся?</div>
<div class="s5">Залатыя рукі ляглі яму на плечы. Сябры пацалаваліся. Галава Вусава знікла ў люку. «Братачка» наваліў на люк камень, сеў на яго, раздзьмуў мяхі, узяў муштук у рот і, прыкрыўшы павекамі вочы, зайграў: «Тапчыце зямлю, легіёны Божыя».</div>
<div class="s5">Ён ведаў, што не выйдзе адсюль, і быў спакойны.</div>
<div class="s5">Апосталы былі ўжо амаль ля самай брамы, калі з-за павароткі вывернуліся на іх людзі з паходнямі і белымі крыжамі на рукавах. Адзін схапіў загрудкі Піліпа з Віфсаіды:</div>
<div class="s5">—&nbsp;Га-а, здаецца, з тых?</div>
<div class="s5">Піліп маўчаў. Перад тварам Пятра вадзілі паходняй, здзекліва разглядалі:</div>
<div class="s5">—&nbsp;Гэты.</div>
<div class="s5">—&nbsp;Ды не мы ж, — сказаў Пятро. — Дальбог. Мы ад мніха-каплана ідзём. Вось… вось і манета…</div>
<div class="s5">Манета знікла ў кулаку начальніка патруля.</div>
<div class="s5">—&nbsp;Што нам да таго… — пераконваў Пятро.</div>
<div class="s5">—&nbsp;Гэта… не мы.</div>
<div class="s5">—&nbsp;Вы, як хочаце іх злапаць, ідзіце на рог Ростані і Малой Скідзельскай, — сказаў Мацей. — Там «жонка» ягоная, там і ўсе.</div>
<div class="s5">Галоўны над крыжамі павольна ўсміхнуўся:</div>
<div class="s5">—&nbsp;Д-добра, навалач, ідзіце. Ды не ў браму — там бой. Унь фортка.</div>
<div class="s5">І яны пабеглі на Ростань. Апосталы яшчэ з хвіліну стаялі моўчкі. Пасля паспешліва патупалі да форткі, пераступаючы цераз напаўголыя трупы.</div>
<div class="s5">Закрычалі трэція пеўні.</div>
<div class="s5">…У той час, як патруль, што перастрэў апосталаў, бег да Ростані, яшчэ два чалавекі імкнуліся туды ж.</div>
<div class="s5">Вус, выбраўшыся з касцёла, зразумеў, што вуліцамі яму на Ростань не прабіцца. Таму ён, праклаўшы сабе дарогу праз натоўп ворагаў, ускараскаўся нейкай лесвіцай на дахі і пабег імі. Дахі былі збольшага стромыя, і таму бегчы даводзілася жалабамі, амаль над безданню. Некалькі разоў з-пад ног абрываліся чарапіцы, і Ціхон спознена халадзеў. Пасля ён прызвычаіўся і да гэтага; мала таго, калі бачыў, што ўнізе б'юцца, сам спыняўся на хвіліну, аддзіраў некалькі чарапіц, кідаў на галовы забойцам і радаваўся, калі чарапіца была свінцовая. Найбольш вузкія вуліцы ён пераскакваў і таму дабраўся да Ростані даволі хутка. Спусціўся ўніз і ўбачыў, што дзверы хаты сарваныя з завесаў, слюда вокан падраная, а на парозе ляжыць белая жаночая хустка.</div>
<div class="s5">Так ён і стаяў у непаразуменні і адчаі. Такога і ўбачыў яго патруль, якому паказалі дом апосталы. І толькі калі «крыжы» агалілі мячы — залатых спраў майстра апрытомнеў. Цяпер трэба было ратаваць сябе. І ён, перакуліўшы некалькі чалавек, прарваўся праз іхні заслон, згубіўся ў лабірынце завулкаў.</div>
<div class="s5">…Другі чалавек бег да дома Анеі аж з Каложскай слабады. Худы, цёмны тварам, чорны да сіні валасамі. Ён бег, пераступаючы трупы, абмінаючы параненых, якія стагналі, і ў яго змрочных вачах усё мацней разгараліся жах і непаразуменне.</div>
<div class="s5">Вуліцамі валодала разня. Яна панавала над імі ўсеўладна і нястрымна. У зарыве паходняў барвяна мільгалі мячы. Над імі лунаў немы крык, гучалі праклёны, лаянка, бразгат, хрыпатая пераклічка па-беларуску, польску і нямецку (сярод прыведзеных Лотрам было шмат наймітаў, бо ён ведаў: гэтыя не будуць шкадаваць чужых).</div>
<div class="s5">Нападаючыя нібы ашалелі. Звар'яваныя вочы былі налітыя крывёй. Цягнулі, рэзалі. Слабы строй мяшчан і рамеснікаў біўся роспачна і таму страшна. На Старым рынку віравала каша з чалавечых цел, сталі і крыку. На зліцці рынку і Старой вуліцы арудаваў мячом волат Пархвер. Залатыя валасы ў чужой крыві, сінія вочы страшныя. Кроў цякла ў яго з пляча, пена — з вуснаў, але ён не заўважаў гэтага. Ім валодала пана.</div>
<div class="s5">Іуда не ведаў, што Хрыстос у далёкай слабадзе таксама пачуў гукі набата, што зараз ён утрапёна бяжыць садам, ламаючы лаўжы… Ён бачыў толькі, што забіваюць людзей, і адчай, падобны чымсьці на самаахвярнае захапленне, запаланіў усю ягоную істоту.</div>
<div class="s5">Апошнім штуршком было тое, што ён зірнуў у цясніну Старой вуліцы і ўбачыў, як па ёй ідуць проста на яго, да рынку, да замка, некалькі постацяў: чацвёра латнікаў вялі Анею.</div>
<div class="s5">У яго была толькі адна зброя. І ён ужыў яе. Чорным, у свеце паходняў, ценем ён кінуўся ў гурму, проста між шэрагамі, якія змагаліся і забівалі, уздзеў рукі:</div>
<div class="s5">—&nbsp;Людзі! Людзі! Стойце! Вы браты! Нашто вы крыўдзіце адзін аднаго?! Не забі! Чуеце?! Не за-бі!</div>
<div class="s5">Ландскнехт ударыў кагосьці мячом, і той стаў асядаць па сценцы. Кроў біла ў яго з соннай артэрыі. І забойца, як звар'яцелы, падставіў пад струмень далоні, стаў хлябтаць з іх, як з каўша.</div>
<div class="s5">—&nbsp;Не за-бі-і!…</div>
<div class="s5">Іуду схапілі за рукі.</div>
<div class="s5">…У гэты самы момант, далёка за горадам, у сасновым лясочку, апосталы перамотвалі рамяні на поршнях. Быў якраз самы цёмны час перад світаннем, але нават тут, на ўзлессі, было даволі добра відаць: над Гародняй стаяла вялізнае, мігатлівае зарыва. Тадэй займаўся тым, што надрэзваў на сабе нажом адзенні.</div>
<div class="s5">—&nbsp;Ты… гэна… чаго?</div>
<div class="s5">Фокуснік устаў, пакруціўся перад Піліпам, як перад краўцом.</div>
<div class="s5">Дзіркі ў вопратцы былі проста артыстычныя. Ніхто ніколі не бачыў такога прыгожага рыззя.</div>
<div class="s5">—&nbsp;З імі ды з маім талентам нам цяпер срэбра, а не медзь даваць будуць. Зажывём, Піліпе. Я — фокусы, ты — дошкі на галаве ламаць будзеш…</div>
<div class="s5">Рыбакі моўчкі круцілі на запясцях кісцяні. Даўно памірыліся і вырашылі ісці разам. Іліяш маўчаў, пазвоньваючы кантарам. Толькі сказаў нечакана:</div>
<div class="s5">—&nbsp;А дрэнна, што кінулі.</div>
<div class="s5">—&nbsp;Ну і ляжаў бы зараз забіты, — сказаў Пятро. — Не ўжо, трэба аб раскошы забыць. Досыць. Пагулялі, папілі.</div>
<div class="s5">—&nbsp;А хрэн з ім, — зарыпеў Баўтрамей. — Скончана роля. Добра, што падрабілі.</div>
<div class="s5">—&nbsp;Я мянялай буду, — сказаў Мацей.</div>
<div class="s5">І тут усіх здзівіў жанчынападобны Ян. Сказаў Мацею:</div>
<div class="s5">—&nbsp;Евангелля палову мне давай.</div>
<div class="s5">—&nbsp;Н-нашто?</div>
<div class="s5">—&nbsp;Ты сабе нейкага Луку знойдзеш, — аблічча было юродскае. — Я — Марку нейкага. Пойдзем — будзе чатыры евангеллі. Падправім. Што мне вашы мужыцкія заняткі? Я — прарок. Ісціны хачу, благадаці, славы Божай.</div>
<div class="s5">—&nbsp;А дулю, — сказаў Мацей.</div>
<div class="s5">І ўбачыў, што ўвесь хаўрус з кісцянямі, Пятро, Андрэй і Якуб, сталі супраць яго сценкай.</div>
<div class="s5">—&nbsp;Н-ну.</div>
<div class="s5">—&nbsp;Дык… Ну вось, і пажартаваць нельга, — сквапна рухаючы вуснамі, Мацей падзяліў рукапіс Іуды напалам і змахлярыў, падкінуў сабе яшчэ аркушаў дваццаць, раздзёр ніткі. — Бярыце.</div>
<div class="s5">—&nbsp;Пайшлі, — сказаў Піліп. — Скора і разыдземся.</div>
<div class="s5">Усе рушылі дарогаю прэч ад зарыва. Ішлі моўчкі. Толькі Якуб Алфееў, як заўсёды недарэчы, пачаў спрабаваць голас. Бурсацкая світка біла яго па пятах, асавелыя вочкі глядзелі ў чырвонае, дрыготкае неба.</div>
<div class="s5">—&nbsp;М-ма, м-ма-ма, м-мма-ма… кх… кх… Тфу… Горра… Го-о-ра… Гора табе, Серазін… Го-ра… Гора табе, Віфсаіда.</div>
<div class="s5">І так яны зніклі за ўзгоркам. Некаторы час яшчэ даносіўся мядзведжы, яловы голас. Пасля засталіся толькі цішыня і зарыва.</div>
</div>
<div class="chapter">
<h1 class="s1">РАЗДЗЕЛ ХLVІІІ СІВАВУСЫ</h1>
<blockquote>Каля мяне кулі, як пчолкі, гулі,<br />Ля мяне дружочкі, як мост, ляжалі.<br /></blockquote>
<div class="s5"><i class="s4">Беларуская песня</i></div>
<p style="margin:0pt;">&nbsp;</p>
<div class="s5">…схапіў святое распяцце і так стукнуў ім па чэрапе святога айца, што той адразу адправіўся ў пекла.</div>
<div class="s5"><i class="s4">Сярэдневяковая навела</i></div>
<p style="margin:0pt;">&nbsp;</p>
<div class="s5">Серазіну і Віфсаідзе, гэта значыць Гародні, сапраўды было гора. Забойства і сеча не спыняліся, а, наадварот, нібыта набіраліся сілы і злосці. Забівалі ўсіх, ледзь не да колавай загваздкі. І калі значная частка жанок і дзяцей уратавалася з дамоў, адзначаных крыжамі, у гэтым была вялікая заслуга сівавусага.</div>
<div class="s5">Гародзенцы ведалі, куды, у выпадку чаго, уцякаць тым, хто не можа трымаць у руках зброі. Пад горадам лабірынтам цягнуліся старыя, даўно спустошаныя і закінутыя каменяломні. Самы блізкі ўваход у іх быў з вуліцы Стрыхалёў, і менавіта туды кінуўся напаўапрануты, спалоханы натоўп жанчын, старых і дзяцей. Толькі б спусціцца пад зямлю, а там — лаві за хвост вецер, за месяц не знойдзеш.</div>
<div class="s5">Лотр, аднак, таксама памятаў аб вуліцы Стрыхалёў і даслаў туды чалавек сорак прыспешнікаў. Безабаронны натоўп сустрэлі мячамі. І, пэўна, бойня не мінула б і слабых, каб не нарваўся выпадкова на брыдоту сівавусы з невялічкім атрадам мяшчан. Яны змялі мечаных, выкінулі іх з вуліцы і сталі заслонам па абодва яе канцы, прапускаючы толькі ўцекачоў. На ўсю даўжыню вуліцы варушыўся, крычаў, плакаў натоўп. Вялікіх сіл каштавала не дапусціць цісканіны: драўляныя дзверы ў каменяломні вялі не з вуліцы, яны былі ў канцы вузкага — рукі расстаў і загародзіш — і доўгага, сажняў на дваццаць, апендыкса, сціснутага між глухіх муроў. Вельмі павольна ўцягваўся натоўп з вуліцы ў гэты апендыкс. А тыя, каго яны прагналі, прывялі між тым дапамогу, процьму людзей з белымі крыжамі на рукавах. Добра, што вуліца Стрыхалёў была вузкая і «крыжы» не маглі скарыстацца са сваёй перавагі.</div>
<div class="s5">На абодвух канцах вуліцы Стрыхалёў віравала сеча. Людзі спінамі прыкрывалі ўцекачоў і павольна, па меры таго як натоўп уцягваўся ў тупік, адступалі. Адступалі і падалі. З таго канца, дзе біўся сівавусы, кіраваў «крыжамі» і сам секся ў першых радах закуты ў сталь Рыгор Гародзенскі, а ў міру Гіляр Балвановіч. Куды падзелася ягоная друзласць. Нездарма яго параўноўвалі з нападаючым кракадзілам: толькі што было бервяно, і вось — страла. Ён арудаваў мячом са спрытам і ўмельствам.</div>
<div class="s5">Сівавусы думаў, што ўсе ўжо забітыя, што яны засталіся адны. Ён не схільны быў дарэмна геройстваваць і вырашыў, што і яны адступяць у катакомбы следам за жанчынамі.</div>
<div class="s5">І якраз у гэты момант зараўла дуда. Раўла няспынна, трывожна, грозна. Значыцца, людзі былі жывыя.</div>
<div class="s5">—&nbsp;Бач, — здзекаваўся Грынь. — У слове ісціны… Са зброяй праўды ў правай і левай руцэ… Карынфянін.</div>
<div class="s5">—&nbsp;Хрэн Вельзевулаў, — выплёўваў лаянку сівавусы.</div>
<div class="s5">Побач з ім біліся мяшчане — майстры з Разьбярнага Кута, пераважна каталікі. І хаця яны спявалі псалмы іншай веры — сівавусы разумеў іх як братоў:</div>
<div class="s5">Не ўбаюся полчышчаў, што абступілі мяне!</div>
<div class="s5">Пачуй мя, Пане Божа, уратуй мя, Божа мой!</div>
<div class="s5">Былі ў іх беларускія твары. Яны біліся разам з ім і гінулі як належыць. Хай сабе словы псалмаў былі лацінскія.</div>
<div class="s5">Узляталі над іхнімі галовамі двухручныя даўжэзныя мячы, і пяціліся яны не ад недахопу мужнасці, а таму, што было іх мала.</div>
<div class="s5">З глыбіні пекла ўзлямантаваў я да цябе,</div>
<div class="s5">і голас мой быў пачуты.</div>
<div class="s5">—&nbsp;Каталіцкія свінні, — лаяўся Балвановіч. — Дзе вашы… мулы ватыканскіх блудніц?!</div>
<div class="s5">—&nbsp;Закрый пашчу, прыблуда, — раўнуў сусед сівавусага.</div>
<div class="s5">Яны сышліся каля тупіка. Сышліся ўдвух. Іншыя перасталі быць. І вось так, плячо да пляча, прыкрываючы апошніх уцекачоў, пачалі адступаць, думаючы аб людзях і яшчэ аб дабрадзейнай цемры, куды за імі не пасмеляцца торкнуцца. Па вусах і грудзях сівавусага сплывала кроў, сусед быў не лепшы. На сярэдзіне завулка ён упаў, прыўзняўся на руках і натужна прахрыпеў апошнія словы псалма:</div>
<div class="s5">І хвалі абступілі мяне.</div>
<div class="s5">Упаў галавою на брук.</div>
<div class="s5">Сівавусы ведаў: бегчы нельга, хаця нікога ўжо не было за яго спіною і дзверы зеўралі чорнай пашчай. Добра, што тут можна біцца — многа што адзін супраць дваіх… Вось зараз адступіць, спусціцца спіною да мяжы між святлом і цемрай, і тады кінуцца ў змрок, і тады…</div>
<div class="s5">…Нейкі грукат аддаўся за ягонай спіною. З аркі над тупіком упалі краты, якімі ў небяспецы перагароджвалі вуліцы: прабраўшыся па дахах, пастараўся нехта з ворагаў. Сівавусы адчуў спіною іхні холад і зразумеў, што гэта канец.</div>
<div class="s5">Балвановіч узнёс меч — сівавусы адбіў яго. Ён не збіраўся танна прадаваць апошнія хвіліны жыцця. І так яны біліся ў звоне і бразгаце, хаця сівавусы слабеў і слабеў.</div>
<div class="s5">—&nbsp;Ты памрэш, пёс. Ты здохнеш.</div>
<div class="s5">Сівавусы пачынаў хрыпець. Чырвонае марыва стаяла перад вачыма. Ён хацеў нешта сказаць, вылаяцца, але чамусьці ўспомніў напышліва:</div>
<div class="s5">—&nbsp;Смелыя не паміраюць.</div>
<div class="s5">Балвановіч ударыў яго мячом пад сэрца, адступіў, апусціўшы меч.</div>
<div class="s5">—&nbsp;Так. Героі не паміраюць. Іх проста аддаюць забыццю, герояў.</div>
<div class="s5">Смех ягоны захлынуўся, таму што сівавусы, сабраўшы апошнія сілы, ударыў яго вастрыём мяча ў глотку, не прыкрытую кальчугай.</div>
<div class="s5">—&nbsp;Мы яшчэ даспрачаемся аб гэтым… Там.</div>
<div class="s5">Пахістаўся трохі і з маху ўпаў ніцма на слізкую ад крыві зямлю. Усталі перад вачыма палі, разор за нарогам, буслы ў паветры, твар Хрыста, царква ў агні. А пасля ўжо нічога не было.</div>
</div>
<div class="chapter">
<h1 class="s1">РАЗДЗЕЛ ХLІХ ФАМА, ЗВАНЫ БЛІЗНЮК</h1>
<div class="s5">Богам клянуся, модлы сёння непатрэбныя… Хто любіць віно — хай правіцца за мной. Клянуся святым Антоніем, мы не пакаштуем болей вінца, калі не адстаім наш вінаграднік.</div>
<div class="s5"><i class="s4">Рабле</i></div>
<p style="margin:0pt;">&nbsp;</p>
<div class="s5">Атрад, які вартаваў Лідскую браму, адрэзалі з самага пачатку, і таму яны толькі чулі роў дуды над горадам, але нічога не ведалі пра астатніх. Фама, што праўда, як толькі пачалася разня, кінуў маладому:</div>
<div class="s5">—&nbsp;Бяжы да Хрыста, вядзі сюды. Нас тут болей. Ратуй ты яго.</div>
<div class="s5">І малады прабіўся праз строй. Яго схапілі за плашч, але ён, напаўголы, усё ж вырваўся, пабег.</div>
<div class="s5">Але пабег ён ужо даўно. Паўтары гадзіны абаронцы брамы не ведалі пра іншых. Не ведалі, што за гэты час схапілі Іуду і Анею, што малады выпадкова сутыкнуўся з Хрыстом і яны збіраюць вакол сябе разрозненыя групкі мяцежнікаў. Не ведалі, што забіты сівавусы, што жанчыны з дзецьмі ўратаваліся ў каменяломнях, што Марка Турай і Кляонік з Фаўстынай, адрэзаныя ад усіх, ледзьве адбіліся і зараз конна ўцякаюць ад пагоні. Не ведалі, што схоплены «крыжамі» стары мечнік Гіаў Турай.</div>
<div class="s5">А між тым з пачатку бойні мінула зусім няшмат часу. Ледзь пачало чырванець на ўсходзе, і пажары ў цемры яшчэ асвятлялі ваўсю.</div>
<div class="s5">На забрале, па абодва бакі ад круглай вежы — званіцы, цьмяна кішэла гурма: людзі Кірыка Вестуна і Зянона. Яны пускалі стрэлы ў нападаючых і секліся з тымі, што імкнуліся забралам дабрацца да вежы, апусціць брамныя краты і гэтым самым адрэзаць дарогу ўцекачам з горада.</div>
<div class="s5">Гэтай дарогі нельга было аддаць. Толькі адсюль яшчэ і маглі выбрацца з пасткі, згубіцца ў палях і пушчах параненыя. Менавіта сюды, па думцы Фамы, павінен быў адвесці баяздатныя рэшткі мяцежнага войска адрэзаны Хрыстос.</div>
<div class="s5">Ні Тумаш, ні Вястун не ведалі, што Хрыстос не здолее прабіцца сюды праз магутную сцяну варожых ваякаў, што ў яго мала сілы.</div>
<div class="s5">І менавіта таму, што Тумаш з сябрамі не ведалі гэтага, яны секліся ўтрапёна. Унізе, ля ўвахода ў браму.</div>
<div class="s5">Фамоў твар яшчэ больш пачырванеў, вочы вырачыліся да таго, што здавалася, вось лопнуць. Вусы луналі, шчокі натужна раздзьмуваліся, цяжка варушыўся, вывяргаючы праклёны, вялікі рот, рот аматара выпіць і задзіры. Ён сек, даваў выспяткі магутнымі ступакамі, падстаўляў ножкі, хакаў, біў з ляза і наводмаш, эфесам. Грозна ўзлятаў у паветра двухручны, у паўтара сажня, меч. Нападаючыя каціліся ад яго гарохам.</div>
<div class="s5">—&nbsp;Вялікдзень! Вялікдзень! — ляцела адусюль.</div>
<div class="s5">—&nbsp;А я вось вам, трасца вашай бабулі, дам за тыдзень вялікдзень, за дзесяць дзён пэйсах, — успомніўшы пра Іуду, рыкаў Фама.</div>
<div class="s5">І даў такога выспятка найміту ў форме польскіх уланскіх войскаў (той нападаў пешы, страціўшы, відаць, каня), што той, падаючы, змёў крыламі яшчэ чалавек дзесяць.</div>
<div class="s5">Ён губляў надзею, што Хрыстос прарвецца. Цяпер трэба было толькі як мага долей не даць зачыніць браму. А раптам…</div>
<div class="s5">Падалі вакол сябры.</div>
<div class="s5">—&nbsp;Адступайце, хлопцы! У поле, зямля ім у глотку!… Ах, ты так?! Двар-раніна, рымскае тваё адроддзе, смарчок атрутны?! З'еш, каб цябе зямля ела! Атрымай, каб цябе так д'яблы за нешта трымалі! Падавіся, каб табою ў голад так твае дзеці давіліся!</div>
<div class="s5">Ён біўся, як дэман, але, адрэзаны ад астатніх, вымушаны быў адступаць у дзверы надбрамнай капліцы.</div>
<div class="s5">—&nbsp;Сюды, Тумаш, сюды! — лямантавалі яму з муроў Вястун і Зянон.</div>
<div class="s5">Яны таксама засталіся амаль адны, але трымаліся яшчэ. Фама, адбіваючыся, адступаў вузкай званічнай клеткай. Тут было зручна, і, хаця сходы вывяргалі да яго ўсё новых і новых ворагаў, ён паспеў наваліць іх цэлую кучу.</div>
<div class="s5">Чалавек вытрымліваў. Не вытрымала жалеза. Фама ўдарыў і здзіўлена падняў на ўзровень вачэй доўгі эфес з уламкам клінка дзюймаў у дзевяць даўжынёю. Якраз даўжыня яго вялізнай далоні.</div>
<div class="s5">—&nbsp;Пазычце вашу сківіцу, аслы, — сказаў ён.</div>
<div class="s5">Жарало сходаў, як жарало гразевага вулкана, зноў выціснула, выкінула ў званічную клетку ўзброеных людзей, мечаных знакам крыжа. Яны падступалі. Фама бачыў сярод іх нават манаха-дамініканца з доўгім медным таўкачом.</div>
<div class="s5">Агледзеўся ў адчаі, убачыў цьмяны ад яры, бронзавы бок звона з рэльефнымі фігуркамі святых, высока наверсе паваротную балку і вяроўку, што вяла ад яе ўніз, праз падлогу ў ніжні ярус, у памяшканне званароў.</div>
<div class="s5">Трэба было ратавацца. Яшчэ не ведаючы, што ён будзе рабіць далей, Фама падскочыў і ўсім цяжарам свайго грузнага цела павіснуў на вяроўцы, палез па ёй угору.</div>
<div class="s5">Цяжкая, на многія і многія бэркаўцы, махіна звона варухнулася спадніцай ледзь не над самай падлогай яруса. Ён лез, і яна хісталася трохі мацней. Унізе рагаталі.</div>
<div class="s5">—&nbsp;Малпа. Глядзі, малпа. Ану, зрабіце ёй чырвоны азадак.</div>
<div class="s5">І тут у Фамы перахапіла дых ад раптоўнай радаснай думкі. Дабраўшыся да балкі, ён падцягнуўся на руках.</div>
<div class="s5">—&nbsp;А я вось вам морды чырвоныя зраблю, кныры! — крыкнуў басам.</div>
<div class="s5">І, скурчыўшыся між мурам і звонам, са страшэннай напругай выпрастаўся, штурхануў нагамі агромністы звон:</div>
<div class="s5">—&nbsp;Вялікая Зафея, памажы!</div>
<div class="s5">І без таго разгайданы, звон цяжка і страшна ўздыхнуў. Пагрозны, да раптоўнай глухаты ўдар перапоўніў і прымусіў трэсціся званіцу, паплыў над горадам.</div>
<div class="s5">Звон ударыў, — у ляманце і храбусценні паваліліся, пасыпаліся сходамі тыя, хто нападаў, — узвіўся дыбарам, паказаўшы гораду бронзавае рыкаючае горла. І яшчэ. І яшчэ.</div>
<div class="s5">Цяпер можна было скочыць уніз, зноў падабраць чыюсьці зброю, зноў стаць на старым рубяжы, зноў не даваць хады гэтай свалаце. Тумаш так і зрабіў, падхапіў нечы меч і радасна — унь колькі дабра навараціла Зафея! — зарагатаў.</div>
<div class="s5">У гэтым запале, чымсьці падобным на шчасце, ён забыў пра ўсё, забыў, з якім зверам ён знаходзіцца ў адной клетцы. Адступіў трохі. Звон, на самай крайняй мяжы свайго палёту, закрануў ягоную галаву. Круглую, заўсёды пыхата закінутую галаву ў футравай шапцы.</div>
<div class="s5">Фама ўпаў, апошняй іскрай прытомнасці пачуўшы немы крык Вестуна:</div>
<div class="s5">—&nbsp;Тумаш! Ту-маш!</div>
<div class="s5">Кірык Вястун якраз у гэтую хвіліну застаўся адзін. Зянон спускаў уніз, на абложнікаў, вялікі камень, і тут страла трапіла яму пад сэрца. Спакойны позірк глыбокіх шэрых вачэй спыніўся на Кірыку, пацьмянеў.</div>
<div class="s5">Каваль, адчуваючы, што ён задыхаецца, нібы гэта яму ўдарылі пад дых, узяў з-за пояса ў сябра сякерку-клявец — Зянон так і памёр вольны — і пачаў прабівацца, арудуючы зброяй забітага і ўласным мячом.</div>
<div class="s5">Скочыў з мура ў роў, схаваўся на хвіліну пад смярдзючай вадою, вынырнуў ужо наводдаль, выбраўся на сухое, увесь аблеплены зялёнай тванню, пабег, спаймаў за грыву каня, што хадзіў па полі паміж забітымі, ускінуўся на яго і ахлюпкай паскакаў, знік у лесе.</div>
</div>
<div class="chapter">
<h1 class="s1">РАЗДЗЕЛ L «ЗАБІВАЙЦЕ! У ІМЯ БОГА ЗАБІВАЙЦЕ!»</h1>
<div class="s5">Хай прыйдзе на вас уся кроў праведная, пралітая на зямлі… Се, пакідаецца дом ваш пусты.</div>
<div class="s5"><i class="s4">Мацей, гл. 23, ст. 35, 38</i></div>
<p style="margin:0pt;">&nbsp;</p>
<div class="s5">Цяпер бойка ішла, калі не лічыць дробных ачагоў, бадай толькі ў самым цэнтры горада. Хрысту і маладому ўдалося згуртаваць тут вакол сябе сотні тры з нечым узброеных людзей, і яны ўдарылі ў тыл белым «крыжам», пацяснілі, пагналі іх. Паніка, народжаная іх нечаканым з'яўленнем, была такая страшная, што фанатыкі спачатку давалі сябе знішчыць амаль без супраціўлення. Яны гналі, валілі і забівалі іх бесперашкодна і не шкадуючы, бо добра помнілі ўсё, бо яны на кожным кроку бачылі трупы бязвінна зарэзаных.</div>
<div class="s5">Хрыстос меў намер прабіцца да Лідскай брамы, вывесці людзей з горада, уратаваць іх. І спачатку гэты намер абяцаў увянчацца поспехам. Яны гналі ворага амаль да канца Малой Скідзельскай, але тут дарогу іхнюю загарадзілі новыя сілы: да ворага падышло падмацаванне. Якраз у гэты момант некалькі разоў ударыла Вялікая Зафея, а пасля ў раптоўнай цішыні пачулася ракатанне ланцугоў і бразгат брамы. Прабівацца ў той бок больш не было чаго. Яны былі ў пастцы.</div>
<div class="s5">Атрад адступаў. Павольна, але няўхільна. Выхад быў адзін. Нёман. А можа, камусьці і пашанцуе спусціцца з берагавой, амаль адвеснай, стромы і ўратавацца ўплынь.</div>
<div class="s5">«Крыжы» цяснілі іх спачатку па Скідзельскай, пасля Ростанню, Старой вуліцай, Старым рынкам. Вёў іх Пархвер, а за спінамі тых, што наступалі, на адваяванай зямлі мортусы дабівалі параненых.</div>
<div class="s5">—&nbsp;Забівайце! — ляцеў адтуль голас мніха-каплана, у якім ужо не было нічога чалавечага. — У імя Бога забівайце!</div>
<div class="s5">—&nbsp;Лотр, навалач! — голы торс маладога быў заліты крывёй. — Басяцкі, навалач! Выходзьце! Мы вам Божым судом давядзём, хто слугі Пана Бога.</div>
<div class="s5">І ўсё ж супраціўленне мяцежных людзей было такое страшнае, што «крыжы» знемаглі і няздатныя былі ісці наперад. Людзі Хрыста на некаторы час атрымалі перадышку. Скарыстаўшыся з гэтага, ён адвёў іх да ўрвішча, на захад ад замка, загадаў звязаць плашчы і спускацца са стромы ўніз. Сам ён з маладым узначаліў невялікі, даволі слабы людскі ланцуг, што павінен быў прыкрываць тых, якія спускаліся. Ён ведаў: усе спусціцца не паспеюць.</div>
<div class="s5">І сапраўды — хто абрываўся (не трымалі знясіленыя доўгай сечай рукі), хто падаў на кромцы вады без змогі ўстаць, хто тануў у імклівай плыні Нёмана, закручанай тут сотнямі віроў. А ўсё ж сёй-той ратаваўся, выратоўваўся.</div>
<div class="s5">Хрыстос ведаў: Лотр збірае сваіх наймітаў у адзін кулак, каб раздушыць ім апошнія сілы тых, што паўсталі. Сілы. Смешна было нават назваць сіламі тое, што ў яго было. Шырокая барва разлівалася на ўсходзе. Людзі чакалі.</div>
<div class="s5">Лотр стаяў у атачэнні сваіх каля ратушы. Усё яшчэ раўла дуда на званіцы, і ёй туравалі адусюль стогны і крыкі: там дабівалі людзей. Паступова сцягваліся да ратушы банды забойцаў, усе нібы сп'янелыя, паплямаваныя сваёй і чужой крывёй.</div>
<div class="s5">—&nbsp;Ну дык што? — спытаў Пархвер. — І што рабіць з тымі?</div>
<div class="s5">—&nbsp;Зараз пойдзеце, — усмешка Лотрава была, як раней, спакойная і высакародная. — А з тымі? Ну што ж. Яго абавязкова вазьміце жывога. Іншых — як хочаце.</div>
<div class="s5">Да яго падвялі Анею і Раввуні.</div>
<div class="s5">—&nbsp;Скажыце яму, каб ён здаваўся, — сказаў Лотр. — Іначай у яго хопіць дурасці разбіць галаву, скокнуўшы з яра.</div>
<div class="s5">Анея маўчала. За яе адказаў Іуда:</div>
<div class="s5">—&nbsp;А задавіцеся вы! Я быў меднік. Я вывучаў талмуд і таму быў бядняк, бо вывучаў яго не так, як усе. Я нават спрабаваў гандляваць, і гэта былі слёзы, цорэс. Але я не гандляваў людзьмі. І ім — не буду.</div>
<div class="s5">—&nbsp;Нічога, мы знойдзем спосаб, — сказаў Лотр. — А іншых забіце, Пархвер. Папа Мікалай Першы пісаў балгарскаму цару Багорысу: «Хай правадыр не збаіцца вяршыць забойствы, калі яны могуць трымаць ягоных падданых у паслушэнстве або падпарадкоўваць іх веры…» Вы нешта сказалі, бурмістр?</div>
<div class="s5">—&nbsp;Сказаў, — у Юстына з-пад скобкі валасоў вуголлямі гарэлі вочы. — Я сказаў: пастыр лютага статка, люцейшы яшчэ за пасомых.</div>
<div class="s5">—&nbsp;Што ж, неблагая ўхвала, — усміхнуўся кардынал. — Ідзіце, Пархвер. Каплан меў рацыю. «Забівайце. У імя Бога забівайце!»</div>
</div>
<div class="chapter">
<h1 class="s1">РАЗДЗЕЛ LІ «ВОСЬ АДДАЕЦЦА СЫН ЧАЛАВЕЧЫ…»</h1>
<div class="s5">Кінуў дзіду сваю нагой і прабіў яму грудзі.</div>
<div class="s5"><i class="s4">Сага пра Кухуліна</i></div>
<p style="margin:0pt;">&nbsp;</p>
<div class="s5">І ўсе, гледзячы на яго, бачылі твар ягоны, як твар анёла.</div>
<div class="s5"><i class="s4">Дзеянні, гл. 6, ст. 15</i></div>
<p style="margin:0pt;">&nbsp;</p>
<div class="s5">Юрась з апошняю кучкай сваіх людзей стаяў у канцы перадмостнага саду, там, дзе ён падступаў да стромы над Нёманам. Усё мацней палымнеў усход, і кожны не мог не думаць, ці паспее ён яшчэ раз убачыць сонца.</div>
<div class="s5">Нешта загарэлася кропкай у тым баку, дзе яно павінна было ўзысці. Але гэта быў агонь паходні. Пасля запалала яшчэ і яшчэ адна, і Хрыстос зразумеў, што перадышцы канец, што ўвогуле ўсяму канец. Зразумелі і тыя, што не паспелі спусціцца. Чалавек сорак падышлі адтуль і сталі з сябрамі, каб не быць расстралянымі ў паветры ці ў спіну падчас уцёкаў, каб памерці з годнасцю.</div>
<div class="s5">Ланцуг паходняў паўколам набліжаўся да іх. «Крыжы» не хацелі, каб хаця нейкая дробная рыба прыхавалася і праслізнула праз іхні брэдзень.</div>
<div class="s5">—&nbsp;Скончана, — сказаў Юрась. — Нейкі там евангеліст сказаў бы, што вось прыйшоў час, вось аддаецца сын чалавечы ў рукі сволачы. Бывай, брат. Бывайце, браты. Даруйце.</div>
<div class="s5">—&nbsp;Ты нам даруй, — адказаў нехта. — Бывай… брат.</div>
<div class="s5">Малады пацалаваў Хрыста і раптам адчуў нейкі дзіўны, вільготна-салоны смак на вуснах.</div>
<div class="s5">—&nbsp;Ты што?</div>
<div class="s5">—&nbsp;Ціха, — адказаў Юрась. — Зрабіць я ані храна не паспеў. Позна. Шкада. Людзей шкада. Зямлі гэтай. Яна цяперака, бедная, усплача.</div>
<div class="s5">—&nbsp;Нічога, — сказаў малады. — Нічога.</div>
<div class="s5">Паходні былі ўсё бліжэй і бліжэй. Былі ўжо відаць залітыя вадкай барваю морды.</div>
<div class="s5">—&nbsp;Ды што казаць? — Братчык узняў меч. — Бі іх, хлопцы, у маю душу.</div>
<div class="s5">Кучка асуджаных кінулася на варожы строй. Жорсткая, апошняя завіравала сеча… Недзе далёка, далёка ўсё яшчэ лямантавала, лямантавала дуда. І ворагі ўласнымі целамі, усёй сваёй масай адціскалі і адціскалі апошніх паўстанцаў да крутаяра.</div>
<div class="s5">Хрыстос адчуваў, што ён як зачараваны. Кідаецца, б'е, сячэ, падаюць вакол сябры (Лотравы людзі пачалі расстрэльваць іх з лукаў), падаюць ворагі, а яму хаця б нехта драпіну нанёс.</div>
<div class="s5">І гэта было горш за ўсё. Значыцца, хочуць узяць жыўцом. Глупства! Хто перашкодзіць яму кінуцца з урвішча ўніз галавою?</div>
<div class="s5">—&nbsp;Як на разбойніка! — роў ён. — Выйшлі вы з мячамі і каллём… узяць мяне… Дык наце… Наце… Наце…</div>
<div class="s5">Ён пачуў уздых і азірнуўся. Малады з непамерным здзіўленнем глядзеў на апераны канец стралы, што тырчэў у яго з грудзей.</div>
<div class="s5">…Калі сонца паказала ўсім свой маленькі чырвоны акрайчык, над абрывам стаяў ужо толькі адзін Юрась. Абадраны, чорны ад куродыму, з цяжкімі ад пылу валасамі, запырсканы крывёй, ён круціў над галавою меч, выскаляў зубы і быў такі страшны, што да яго ніхто не рызыкаваў падыходзіць.</div>
<div class="s5">—&nbsp;Здавайся! — крыкнуў Басяцкі. — Іначай арканы кідаць будзем.</div>
<div class="s5">Хрыстос брыдка вылаяўся.</div>
<div class="s5">—&nbsp;А ражна не хочаш, тхор? Тут камяніскі ўнізе. Пакуль далячу да ракі — разарве. Жывым не возьмеце. Не дамся. Я вам не святая Цэцылія, каб мяне бруднымі лапамі лапаць.</div>
<div class="s5">—&nbsp;Зірні, — сказаў лыцар Езуса.</div>
<div class="s5">Варожы ланцуг расступіўся. Варта трымала за рукі Анею і скручанага Раввуні з заторкнутым ротам. Нахабна ўсміхаючыся, падышоў да жанчыны волат Пархвер, чорны і смярдзючы ад поту, як і ўсе. Весела блішчэў сінімі вачыма. Узяў Анею за валасы: спалохана здрыгануліся веі, закаціліся чорныя ў сінь вочы.</div>
<div class="s5">—&nbsp;Зараз я яе… пры табе, — рагатнуў Пархвер. — Братамі будзем.</div>
<div class="s5">Пазней ніхто не мог сцяміць, як гэта здарылася, і менш за ўсіх сам Юрась. Вочы нібыта самі заўважылі нажную дзіду побач з трупам паўстанца, цела зрабіла бліскавічны рывок да яе, рука схапіла і накіравала куды трэба.</div>
<div class="s5">У наступнае імгненне даўжэзная дзіда, кінутая з пад'ёму ступака, узвілася ў паветры і ўдарыла…</div>
<div class="s5">…За гэтую долю хвіліны Пархвер не паспеў не тое што адступіць, але нават зразумець. Вастрыё вылезла ў яго са спіны. Ён стаяў, нібы абапіраючыся грудзьмі на дрэўца, і яшчэ не разумеў, што забіты. Пасля яго пачало ванітаваць крывёй. Доўга-доўга. А яшчэ трохі пазней істота ў сажань і шэсць дзюймаў росту, непераможны Пархвер, паваліўся на зямлю. Усе стаялі нібы аглушаныя.</div>
<div class="s5">Хрыстос падумаў, уздыхнуў і сказаў:</div>
<div class="s5">—&nbsp;Добра, Басяцкі, паладзім.</div>
<div class="s5">—&nbsp;Не смей! — нема залямантавала жанчына.</div>
<div class="s5">Іуда звіваўся ў руках варты, нібы ўюн, але вызваліцца не мог.</div>
<div class="s5">—&nbsp;Маўчы, Анея, — голас Юрасёў быў безжыццёвы. — Не пніся, брат Іосія. А то здарыцца з табою нешта — толькі людзей насмяшыш. Ну іх да д'ябла! Нявартыя яны і нашага смуроду.</div>
<div class="s5">Глядзеў проста ў вочы псу Божаму:</div>
<div class="s5">—&nbsp;Маё слова, кот ты мой аксамітны, не тваё слова. Дык вось: ты гэтых дваіх у човен пасадзіш. Цэлы, не дзіравы, як большасць тваіх людзей сёння, пасля бяседы са мною. Вёслы дасі. Самалічна адштурхнеш іх ад берага. І як толькі яны будуць на сярэдзіне ракі — я кіну меч. Іначай…</div>
<div class="s5">—&nbsp;Слова? — усміхнуўся мніх. — Я даю слова, — і ён мармытнуў: — juzo*.</div>
<div class="s5"><i class="s4">* Клянуся.</i></div>
<div class="s5">—&nbsp;Слова.</div>
<div class="s5">Анея крычала і вырывалася ўвесь час, пакуль яе неслі ў човен. Давялося скруціць ёй рукі і ногі.</div>
<div class="s5">—&nbsp;Беражы сябе! — крычаў з урвішча Юрась. — Беражы! Можа, дзіця будзе.</div>
<div class="s5">—&nbsp;Не! Не! Не-е-е!</div>
<div class="s5">Іуда ішоў за ёю, як забіты. Сеў у човен, бяссіла апусціўшы рукі.</div>
<div class="s5">—&nbsp;Раввуні! Раввуні! Калі дасі ёй выскачыць — прадасі мяне! Прадасі!</div>
<div class="s5">—&nbsp;Добра! Добра! — душачыся рыданнямі, казаў Раввуні.</div>
<div class="s5">Човен адштурхнулі. Шалёная плынь закруціла, панесла яго на сярэдзіну. Юрась бачыў, як адбіваюцца ў Нёмане берагі, і сляпуча белыя аблокі, і шапкі дрэў, шызыя лясы на даляглядзе — уся гэтая зямля, па якой столькі хадзілі ягоныя ногі і па якой ім болей не хадзіць.</div>
<div class="s5">І тады, каб ужо не шкадаваць болей, ён кінуў меч:</div>
<div class="s5">—&nbsp;Ваш час і ўлада цемры.</div>
<div class="s5">Яго схапілі.</div>
</div>
<div class="chapter">
<h1 class="s1">РАЗДЗЕЛ LІІ РАВВУНІ</h1>
<div class="s5">І паразіў Філісцімляніна ў лоб, так што камень упіўся ў лоб ягоны.</div>
<div class="s5"><i class="s4">Першая кніга Царстваў, гл. 17, ст. 49</i></div>
<p style="margin:0pt;">&nbsp;</p>
<div class="s5">Усё яшчэ раўла і раўла над горадам дуда. Над параненымі, над трупамі, над мортусамі, над марадзёрамі, над усім гэтым крывавым, гнойным сметнікам, у які імем Бога ператварылі вялікі і прыгожы беларускі горад, дыямент Нёмана, Гародню.</div>
<div class="s5">Гэты гук трывожыў, нагадваў, пагражаў. І тады на вострыя дахі бліжніх дамоў даслалі лучнікаў.</div>
<div class="s5">Дудар трубіў, яму больш нічога не заставалася. Трохі нават саладжавы твар «братачкі» цяпер быў нібы з каменя. Крочце, тапчыце зямлю, мёртвыя Божыя легіёны. Устаньце, зняслаўленыя, дайце адпор тым, хто наругаўся з вас, адрачыцеся таго, хто вас прадаў.</div>
<div class="s5">Рыдала дуда. Лучнік нацягнуў лук. Гучна ляснула па бычынай пальчатцы цеціва. Страла прабіла мяхі і ўпілася дудару ў ямку на мяжы грудзей і шыі, туды, дзе «жыве душа».</div>
<div class="s5">…Цішыня лягла над трупамі, і яе пачулі ўсе. Пачулі яе і Раввуні ў чоўне, і Братчык на беразе. Толькі Іуда ўбачыў страшнае раней, таму што да Хрыста якраз падыходзіў Лотр. У руцэ ў пастыра была кошка — сяміхвосты карбач з кручком на кожным канцы.</div>
<div class="s5">—&nbsp;Ілжэнастаўнік! Ерэсіярх! — толькі тут ярасць на ягоным твары плесканулася наверх, змываючы апошнія рэшткі самавітасці. — Брудны схізмат!</div>
<div class="s5">Увесь збарвавеўшы тварам, ён секануў кошкаю, здзіраючы ў Братчыка з пляча вопратку і скуру. Замахнуўся другі раз — Басяцкі і Камар схапілі яго за рукі: зразумелі, здзярэ са схопленага скуру без суда.</div>
<div class="s5">Братчык плюнуў Лотру пад ногі.</div>
<div class="s5">—&nbsp;Бач, спалохаўся як! Ну чаго ты? Шкуру з м я н е дзяруць — чаго ж т ы гарлаеш! Прызнавайся, нунцый, колькі разоў ад жаху ўграшыўся, пакуль я вас калаціў, як хацеў?</div>
<div class="s5">Ён прагнуў, каб яго хутчэй забілі. Тут, на месцы. Ён баяўся катавання. Але ён не ведаў, якое катаванне яны падрыхтавалі яму. Убачыў, што ўсе глядзяць то на яго, то на раку, зірнуў і ўпершыню страціў самавалоданне.</div>
<div class="s5">—&nbsp;Дзе ж т в о й гонар, Лотр?! Дзе ж т в а ё слова, Басяцкі?! Дзе, вашывыя пастыры?!</div>
<div class="s5">Два чаўны адчальвалі ад берага, рыхтуючыся ў пагоню. У кожным было па чатыры ўзброеныя весляры.</div>
<div class="s5">—&nbsp;З т а б о ю ды гонар? — спытаў Лотр.</div>
<div class="s5">—&nbsp;Басяцкі, ты ж сказаў juzo! Дзе тваё сумленне?!</div>
<div class="s5">—&nbsp;Ну, — пёс Божы ўсміхнуўся амаль прыемнай разумнай усмешкай. — Маё сумленне, вядома, не вынесла б гэтага, але ты не заўважыў, не дачуў — я замест juzo сказаў іzо*. Ты занадта прастадушны, сын мой. Мужчына можа маўчаць, калі бачыць несправядлівасць, і застацца сумленным. А жанчына — скажам, я н а — маўчаць перад гвалтаўніком, і гэта не зганьбіць яе, і застанецца яна такой самай вернай або непарушнай нават.</div>
<div class="s5"><i class="s4">* Гару.</i></div>
<div class="s5">Хрыстос паспрабаваў ударыць яго нагою ў пах, але не дастаў. Яго адцягнулі. Нават ён, у сто разоў спрытнейшы за любога з гэтых, поўны ўладар свайго цела да апошняга нерва, нічога не мог зрабіць, калі дзесяць чалавек трымаюць яго.</div>
<div class="s5">—&nbsp;Рабі, што хочаш, — з рота ў Басяцкага нібы плыў смярдзючы гной, нібы травінка-джала высоўвалася з-пад языка, — толькі ўнутрана ў гэтым не ўдзельнічай, юны мой сябра.</div>
<div class="s5">—&nbsp;…шчанюк, — плюнуў Хрыстос. — Думаеш, за тыя некалькі год ты бачыў, ты думаў больш за мяне? Гнойны робак. Ты сонца не бачыў, вякоў не бачыў, быдла!</div>
<div class="s5">—&nbsp;Ды ўвогуле літасці Божай не пазбавішся нават, калі дасі прысягу без намеру стрымаць яе. Вось я табе паабяцаў: «Выканаю». А сам сабе дадаў: «Калі мяне да гэтага прымусяць або я сам пераканаюся, што ты не вораг, а карысны для бацькаўшчыны і дзяржавы чалавек».</div>
<div class="s5">І тады, разумеючы, што гэта ўсё, што гэтым людзям можна нават пляваць у вочы, ён, сам не разумеючы, на што спадзяецца, у раз'юшанасці крыкнуў:</div>
<div class="s5">—&nbsp;Раввуні! Раввуні! Рав-ву-ні-ні!</div>
<div class="s5">Пачуўшы гэты крык, Іуда, які даўно ўжо бачыў пагоню, у адчаі замітусіўся па чоўне. Рака імчала, берагі праляталі хутка, але яшчэ хутчэй, кожны нібы на крылах, набліжаліся, ва ўзмахах вёслаў, чаўны праследавацеляў.</div>
<div class="s5">Іуда сеў і пачаў няўмела веславаць. Паставіў човен спачатку бокам, пасля кармой, пасля зноў носам. Вясло зарывалася ў ваду, вынырала адтуль у хмарах пырскаў. Іуда не ўмеў веславаць. Ён, увогуле, мала што ўмеў. Ні веславаць, ні фехтаваць, ні плаваць. Дзе ён мог навучыцца гэтаму?</div>
<div class="s5">Тады ён вырашыў маліцца. Вось памоліцца трохі, няхай не па правілах, а потым возьме жанчыну і скокне ў ваду, і, паколькі не ўмее плаваць, а яна звязаная, — яны неадкладна пойдуць на дно. І гэта добра. Пазбыцца пакут і не здрадзіць Братчыку.</div>
<div class="s5">Ён засяродзіўся і з жахам успомніў, што не памятае ніводнага слова. Не таму, што забыўся за час вандраванняў, а проста так… Бог пайшоў з душы. У празе адцягнуць час і ўспомніць ён убачыў на дне чоўна забытую мярэжу. Скеміў нешта. Пачаў па-звярынаму дзерці яе кіпцюрамі і зубамі, зрываючы каменныя грузілы. Вызваленую сець кінуў у ваду.</div>
<div class="s5">Пакуль пагоня блыталася вёсламі ў кінутым нераце, Іудаў човен паспеў трохі аддаліцца. Постаці Хрыста і царкоўнікаў на адхоне былі ўжо ледзь не ў чвэрць дзюйма. А Іуда ўсё не мог успомніць ні слова. Замест гэтага лезла ў галаву непадыходзячае: твар Шамоэла… ён сам падчас бойкі ў варотах Слонімскай сінагогі… ружовае сонца над Шчарай. Полымя свяцільнікаў… Рабскі твар бацькі, калі ён аднойчы гаварыў з гетманам Агінскім.</div>
<div class="s5">Іуда закалаціўся ад прыніжанасці і ганебнага бяссілля.</div>
<div class="s5">Што ён мог? Хто вучыў яго бараніць жыццё, калі настаўнікі самі не ўмелі рабіць гэтага? Адхвасталі толькі розгамі. І неаднойчы. Але чамусьці помніцца толькі той выпадак. За што яны тады яго?…</div>
<div class="s5">—&nbsp;Раввуні! — даляцеў з далечы голас.</div>
<div class="s5">І тут ён успомніў, за што яго лупцавалі ў той раз. Пагоня была ўжо зусім блізка. І тады Іуда ўстаў.</div>
<div class="s5">Павольна зняў з сябе шырокі скураны пояс, абматаў ягоны канец вакол запясця, другі сціснуў у далоні. Узяў каменнае грузіла. І выпрастаўся, круцячы самаробную прашчу.</div>
<div class="s5">Камень зафырчэў, вырваўся, трапіў у лоб стырнавому першага чоўна. Модлы падвялі. Забытае, здавалася, мастацтва — не падвяло. Стырнавы выпусціў стырно, юкнуў галавою ў ваду. Ладдзя закруцілася на месцы.</div>
<div class="s5">Раввуні зарагатаў. У праследавацеляў была толькі халодная зброя, у іх не было нават лукаў.</div>
<div class="s5">Яшчэ ўдар. Яшчэ. Яшчэ.</div>
<div class="s5">Ён кідаў і кідаў камяні. І з кожным ударам выпростваўся і выпростваўся. Упершыню ў жыцці крычаў нешта ў шалёным захапленні:</div>
<div class="s5">—&nbsp;Я не пэцкаў рук… Я не забіваў!… На табе, халера! На! На!</div>
<div class="s5">Адзін з камянёў зламаў вясло на першым чаўне. Камяні ляцелі градам, білі, валілі. Стаяў на карме чалавек, які выпрастаўся. Круціў прашчу.</div>
<div class="s5">…Чаўны закруціліся, пасля запаволілі бег, пад градам камянёў паварацілі да берага.</div>
<div class="s5">Чалавечак на карме ўсё яшчэ круціў прашчу. Пасля закінуў яе за плячо. Амаль велічны. Амаль як Давід.</div>
<div class="s5">…Хрыстос на беразе, убачыўшы ўсё гэта, зарагатаў.</div>
<div class="s5">—&nbsp;Ты чаго? — у непаразуменні спытаў Басяцкі.</div>
<div class="s5">—&nbsp;Ну, пастыры. Ну, дзякуй за відовішча, а то я быў і нос павесіў; добра, што не адвялі, далі ўбачыць. Ну, прапашчая ваша справа. Ужо калі вы гэтую авечку, якая нікога не пакрыўдзіла, кусацца прымусілі — тады яшчэ не ўсё страчана. Дрэнь ваша справа. Дзярмо. Га-гха-га-га!</div>
<div class="s5">Яго павялі ад берага, а ён рагатаў, і смех ягоны быў страшны.</div>
<div class="s5">…Човен між тым імчала і імчала вада.</div>
<div class="s5">—&nbsp;І хацеў бы я ведаць, як мы цяпер дабяромся да берага, — сказаў Раввуні.</div>
<div class="s5">Анея, ужо развязаная іудзеем, безуважна сядзела на дне чоўна. Праплылі лясістыя горы, кранутыя сям-там першай жаўцізною восені. Выбегла на строму чырвоная, трапяткая асінка. Цікаўна глядзела, а хто гэта плыве ў чаўне. Пясчаная каса далёка ўрэзалася ў цёмна-сінюю ваду, і нехта на касе ўтрапёна махаў рукамі. Іуда прыгледзеўся і з абміраннем сардэчным пазнаў: на касе стаялі Кірык Вястун, разьбяр Кляонік і Марка Гурай.</div>
<div class="s5">—&nbsp;Сюды праўся! — крыкнуў каваль.</div>
<div class="s5">Раввуні развёў рукамі. Вясло падчас бойкі ўхапіла рака. І тады Марка і Кляонік кінуліся ў ваду, пачалі рэзаць яе плячыма, даплылі, рыўцом паварацілі човен да берага і пацягнулі яго. У пырсках свежай вады на загарэлых плячах, у пене і хропе, як вадзяныя коні, як нябачаныя марскія багі.</div>
<div class="s5">Іуда чэрпаў забортную ваду і абмываў твар, каб ніхто не заўважыў, што ён плача.</div>
<div class="s5">На беразе яны доўга абдымаліся і ляпалі адзін аднаго па плячах.</div>
<div class="s5">—&nbsp;Братка, — захлынаўся Іуда. — Жывы… Братка.</div>
<div class="s5">—&nbsp;Жывы, — сказаў каваль. — На злосць некаторым, каб ім на трыбусе поўзаць, а зад цягнуць.</div>
<div class="s5">—&nbsp;Фаўстына дзе?</div>
<div class="s5">—&nbsp;На хутары, — адказаў Кляонік. — Зараз у нас будзе жыццё такое, што небяспечна…</div>
<div class="s5">Марка маўчаў. Іуда ведаў чаму. Гіава Турая схапілі.</div>
<div class="s5">—&nbsp;Нічога, — сказаў Раввуні. — Галоўнае — жывыя. Цэлая галава і думаць можа.</div>
<div class="s5">—&nbsp;Нашто?… — без слёз спытала Анея. — Нашто ратавалі? Памерці б. Так яно спакойна.</div>
<div class="s5">—&nbsp;Нашто? — і Іуда брыдка вылаяўся ў гневе.</div>
<div class="s5">Ашаломленая Анея заміргала вачыма. Румянец сораму заліў увесь твар. Але Іуда не зважаў на гэта. Любымі сродкамі ён быў рады страхнуць гэтае бабскае здранцвенне. Нават біў бы.</div>
<div class="s5">—&nbsp;А на тое, каб не сядзець з ім. І каб думка-ткі была. І каб уратаваць або паехаць усім разам у мілую кампанію да праайца Аўрама, і абдымацца там з паважнай бабулькай Рахіллю, і да сканчэння дзён есці без выпіўкі аднаго смажанага левіяфана, аж пакуль не пачне нудзіць… Таксама да сканчэння вякоў.</div>
<div class="s5">Ён быў зусім іншы, і ўсе астатнія глядзелі на яго здзіўлена.</div>
<div class="s5">—&nbsp;Пайшлі… Дарогаю пагаворым.</div>
<div class="s5">…Яны ішлі і меркавалі аб тым, што ім рабіць, ужо даволі доўга, калі Іуда заўважыў у мільгаценні лясной лістоты нейкі цень. Чалавек сядзеў спіною да дарогі, і Іудзе здалося, што ён пазнаў яго. Астатнія нічога не заўважылі.</div>
<div class="s5">—&nbsp;Ідзіце, — сказаў ён астатнім. — Я даганю.</div>
<div class="s5">Пачакаў, пакуль сябры не зніклі за павароткаю, і асцярожна пайшоў да чалавека. Мяккая трава глушыла крокі. Нейкая птушка, назвы якой ён таксама пакуль не ведаў, свірысцела ў лістоце. Так яму пашанцавала стаць амаль за спіною таго, хто сядзеў.</div>
<div class="s5">Іуда не памыліўся. Уцякач, здрадлівае падла Мацей, сядзеў і пералічваў грошы. І тады Раввуні голасна сказаў:</div>
<div class="s5">—&nbsp;У дні цара Саламона быў у Ерусаліме нейкі, хто трахнуў у храме, бо дынарый абяцалі яму.</div>
<div class="s5">Пры першых гуках голасу Мацей ускінуўся. Вочы былі белыя ад страху.</div>
<div class="s5">—&nbsp;Ты?!</div>
<div class="s5">—&nbsp;І з'явіўся да іх, з'явіўся ў Эмаўсе, і многія не верылі, што ён… Н-ну?!!</div>
<div class="s5">Мацей супакоіўся. Нахабна ўсыпаў грошы ў вацок і схаваў яго:</div>
<div class="s5">—&nbsp;Пашчу закрый… І, ведаеш, валі ты адсюль, агнец. Выбраўся, дык весяліся. А то вось дам, і… Дзіваў не бывае. Галавой наложыш.</div>
<div class="s5">Іуда бачыў, што Мацею трохі ніякава. Літаваць яго, аднак, не збіраўся. У агульнай здрадзе была і Мацеева лепта.</div>
<div class="s5">Ён рыкнуў так, што Мацей разгубіўся:</div>
<div class="s5">—&nbsp;Ты што?… Ты што?</div>
<div class="s5">Белыя, нібы ў сабакі, зубы Іуды амаль драпежна выскаліліся.</div>
<div class="s5">—&nbsp;Нехта казаў: Іудзе евангелля не паложана. Нехта ў мяне евангелле спёр і спахабіў.</div>
<div class="s5">—&nbsp;І не паложана. Па пісанню.</div>
<div class="s5">Іуда насунуўся на яго.</div>
<div class="s5">—&nbsp;А па жыццю? Па майму? І па твайму, смярдзючы тхор?</div>
<div class="s5">—&nbsp;Пісанне.</div>
<div class="s5">Іуда быў па-боску іранічны:</div>
<div class="s5">—&nbsp;А трыццаць срэбнікаў? Яны ж, згодна з пісаннем, мне належаць, а не табе.</div>
<div class="s5">—&nbsp;Ідзі атрымай. Хто перашкаджае?</div>
<div class="s5">—&nbsp;Па пісанню, чуеш? — твар у Іуды быў страшны. — Дав-вай цану здрады!</div>
<div class="s5">І ён зрабіў тое, чаго ў звычайным стане не мог бы зрабіць: узяў Мацея загрудкі і ўзняў. Мытар кінуў вацок у мох. Сківіца ягоная калацілася. Іуда з сілаю шпурнуў яго на кучу лаўжоў. Падабраў каліту, паклаў у кішэнь. Выціраючы мохам рукі, сказаў:</div>
<div class="s5">—&nbsp;Ну вось, цяпер усё па пісанню. Евангелле ў Мацея, грошы — у Іуды. Уставай, а то я нешта не разумею, дзе ў цябе азадак, а дзе твар. Так, малайчына. Можаш цяпер, прынамсі, казаць, што не дзеля грошай прадаў, а па перакананню… А цяпер — валі. Людзі цябе заб'юць. Шкада — мне няма часу. Дурныя, як дарога, разумнага судзяць.</div>
<div class="s5">Іуда даганяў сваіх і бурчаў сам сабе пад нос:</div>
<div class="s5">—&nbsp;Вось цяпер я зразумеў, чаму адзін друкар замест «бяссмерця душы» памылкова набраў дый ціснуў у трох тысячах прымернікаў кнігі «бяссмерце дупы». То ён гэткую во неўміручую поскудзь меў на ўвазе.</div>
</div>
<div class="chapter">
<h1 class="s1">РАЗДЗЕЛ LІІІ ЗОРКА — ПАЛЫН</h1>
<div class="s5">Упала ў крыніцы вод зорка. Імя той зорцы — Палын. І вымерла трэцяя частка ўсіх людзей, бо воды зрабіліся горкія.</div>
<div class="s5"><i class="s4">Апакаліпсіс, гл. 8, ст. 11</i></div>
<blockquote>За дабрыню, за спачуванне нам<br />Пан Бог уздасць вам шчодраю рукой.<br />Вось мы вісім бясконцай чарадой.<br />Над намі крумкачоў рагоча зграя,<br />П'е гной з вачэй. І вы ў наш страшны час<br />Не смейцеся над намі, умаляем!<br />Маліце ў Бога літасці для нас!<br /></blockquote>
<div class="s5"><i class="s4">Балада павешаных</i></div>
<p style="margin:0pt;">&nbsp;</p>
<div class="s5">У тую ноч забілі не ўсіх. Усіх схопленых забівалі пасля, паступова, на грунце цвёрдай законнасці, але з належнай няўхільнасцю і жорсткай дабрынёй. Бо лепей адсячы гангрэнозны член, чым дазволіць памерці хвораму.</div>
<div class="s5">Удзень і ўначы раўлі ў сутарэннях мяхі і ляскалі клешчы. Грамадзян, да якіх прыкінуўся антонаў агонь вальналюбства і чыстай веры, пасля допыту выводзілі і каралі смерцю на Зітхальным арбе, скрыжаваннях вуліц або на Лідскай дарозе. На смерць кожнага акуратна складалася паперка. Акт.</div>
<div class="s5">Мяшчане і мужыкі ў катавальнях асуджана маўчалі. Жыццё страціла дзеля іх цану ў самы той момант, калі яны страцілі абшар, да якога звыклі, смалісты водар пушчы і аполле, што залоціцца жытам і ячменем.</div>
<div class="s5">Цэлыя дні варта хадзіла па дамах, вышукваючы крамолу, хапала людзей і цягнула ў вялікую судную залу. Катавалі па адным, але прысуды выносілі пачкамі, не дужа разбіраючыся, што там да чаго. Вязні маўчалі, і агавораў не было, затое лютавалі, падаючы хлуслівыя даносы, віжы і сокі. І таму па горадзе кацілася лавіна арыштаў. Забіралі бацькоў у дзяцей і дзяцей у бацькоў, мужа — ад улюбёнай жонкі, хлопца — ад каханай. Уся Гародня не спала па начах. Людзі ляжалі і глядзелі бяссоннымі вачыма ў цемру. Пружына хлуслівага даносу магла ўдарыць кожнага ў кожную хвіліну.</div>
<div class="s5">Не спалі і арыштаваныя ў сутарэннях пад усходнім нефам замка. У гэтых усё было пэўнае, і яны маглі б спаць, але над імі ўсю ноч гарлала песні п'яная варта: зрывала на палонных свой нядаўні, смяротны перапуд. Часам яны адчынялі дзверы ў сутарэнні, дзе пасля катаванняў ляжалі, не ў змозе варухнуцца, ломаныя людзі, і рабілі канцэрт дзеля іх, раўлі нешта накшталт «Песні аб хаме»:</div>
<blockquote>Што супраць дзідаў — косы у хама?<br />Вось вам Эдэм, што хацелі здабыць:<br />Вісельня, як Эдэмская брама.<br />З радасці ў небе скачыце нагамі.<br />Мы ўладары яшчэ ад Адама,<br />Вы — ад Адама яшчэ рабы.<br /></blockquote>
<div class="s5">Многія — хто ляжалі далей у цемры — патаемна плакалі. Не таму, што павінны былі памерці, а ад прыніжэння.</div>
<div class="s5">І таму ўсе маўчалі, нават паміраючы на дыбе. Такая вялікая была іхняя заядлая мужнасць, што жахаліся нават людзі святой службы.</div>
<div class="s5">Басяцкі зразумеў, што галоўнае зараз — дабіцца адрачэння ад Хрыста. Хай пад катаваннем успомніць аб сапраўднай ісціннай догме, тады астатнія запраста хрумснуць у хрыбце. А гэта азначае — Братчыка трэба катаваць вынаходлівей, страшней і даўжэй за ўсіх.</div>
<div class="s5">Доўга спрачаліся, хто павінен судзіць. І вырашылі, што хаця падсудны і міранін, але, паколькі злачынства датычыцца царквы, судзіць будуць старшыні духоўнага суда.</div>
<div class="s5">Басяцкі падказаў і тое, як зняць з царквы большую частку яе віны за пакаранне смерцю. У Францыі ў падобных выпадках царква аддае злачынца ў рукі прэво. Братчыка пасля асуджэння таксама трэба было аддаць для выканання прысуду ў рукі гарадской рады, у рукі бурмістра Юстына. Хай пэцкаецца ён.</div>
<div class="s5">Калі ён келейна вырашыў гэта пытанне з Лотрам, той аж пашкадаваў, што член ордэна, якому даручана справа веры, з такім лёгкім сэрцам збіраецца кінуць той ордэн. Іранізаваў:</div>
<div class="s5">—&nbsp;Ну, які ты будзеш лыцар Езуса? Невядома яшчэ які. А тут жа ты на сваім месцы. І не ўзлюбяць жа цябе твае цяперашнія браты. Здраднік, скажуць. Убачыў, што пяршынства цяпер не наша, дый перакінуўся.</div>
<div class="s5">—&nbsp;Напляваць. Я жыву дзеля будучыні. — І раптам Лотр убачыў, як пазмрачнелі заўсёды спакойныя і нават зычлівыя вочы Басяцкага: быў у іх цяпер нейкі асуджаны, абыякавы холад, нібы чалавек уваскрэс з магілы. — Жыву… А ўрэшце, ці жыву? Нешта гаворыць мне, што магу памерці. І ці трэба нешта рабіць, калі тут зрабілася такое? Гэты лжэ-Хрыстос — папярэджанне. Не можа быць будучыні, калі па гэтым свеце швэндаецца такая навалач, як Братчык.</div>
<div class="s5">—&nbsp;Ну-ну, — не на жарт перапалоханы, сказаў Лотр, — супакойся.</div>
<div class="s5">—&nbsp;Я спакойны.</div>
<div class="s5">І, аднак, ён не быў спакойны. Нешта здарылася з душамі людзей. Ніколі ён не бачыў такой непахіснай закаранеласці. Мечнік Гіаў Турай, дваццаць гадзін віснучы на прэнгу, безупынна не чытаў, а хутчэй выкрыкваў — ад нясцерпнага болю — спакуслівыя месцы з пісання (дорага дала б святая служба і ўвогуле царква, каб іх там не было), цэлыя кавалкі з пасланняў шчырых айцоў царквы (лепей бы і гэтых пасланняў не было, бо яны выкрывалі расафорных), а таксама з відавочна ерэтычных кніг. Начытаны быў у справах веры ды ерасі.</div>
<div class="s5">Варта было заплюшчыць вочы, і вось: сутарэнне, прэнг, на ім вісіць нагі, непатуральна выцягнуты — наскі ног павернутыя адзін да аднаго, — да сіняга чорны чалавек і ў мільгаценні агню выкрыквае страшнае пасланне кельнскага арцыбіскупа Гацье да папы Мікалая, лямантар ерасі для многіх людзей — ад Саламанкі і аж да мяжы княства Беларуска-Літоўскага. Ерасі, нягледзячы на тое, што Гацье шчыра і дагматычна верыў.</div>
<div class="s5">…Агонь. Чалавек, які вісіць дзесяць гадзін. Крык.</div>
<div class="s5">—&nbsp;Судзіш? Якім правам?! Правам большасці, правам рады?! Рада твая складаецца з гэткіх самых прадажных, разбэшчаных людзей, як і ты сам… Тыран баязлівы, носіш імя раба рабоў і ўжываеш здраду, даносы, скарыстоўваеш золата і сталь, каб быць панам паноў… Як ты назавеш клір, які курыць фіміям тваёй магутнасці, апявае тваю ўладу? Як ты назавеш гэтых меднагаловых… гэтых адроддзяў пекла, у якіх сэрцы з металу, а чрэслы з гразі Садома і Гаморы? Гэтыя служкі створаны, каб поўзаць перад табою. Імя табе — Сатана.</div>
<div class="s5">Выкрыкваў… Выкрыкваў… Крыкі гэтыя ўначы стаялі ў вушах.</div>
<div class="s5">…Перад тым, як караць смерцю людзей — каралі званы. Замянілі іншым звон на дамініканскай званіцы, прыцягнулі яго на Стары рынак, дзе ляжаў ужо зрынуты гарадскі звон, і распаленымі шчыпцамі выдралі абодвум языкі, каб не крычалі аб трывозе. Не набат трэба біць, калі ў горад, хай сабе і пад покрывам цемры, уваходзіць законны гаспадар, святая вера.</div>
<div class="s5">Вялікую Зафею языка не пазбавілі, але хвасталі запэцканымі ў гной бізунамі. Людзі, гледзячы на гэта, сціскалі кулакі ад прыніжэння.</div>
<div class="s5">Маўчалі званы. Да словаў Рабле «горад без званоў… карова без балабона» варта было б дадаць: «Ваўкі вакол, і не прыйдзе гаспадар».</div>
<div class="s5">Людзі штохвілінна чакалі арышту. Насельніцтва горада паменшала напалову. Хто быў забіты, хто чакаў смерці ў сутарэннях, хто сядзеў у каменяломнях або ўцёк. Некаторыя шукалі права прытулку ў храмах. І тыя, што скочылі ў касцёлы, атрымалі яго, права паміраць з голаду і смагі. А тых, што схаваліся ў праваслаўных цэрквах, выдалі, і ўсіх чыста, разам з тымі, якія сядзелі ў сутарэннях, распялі паўздоўж дарог і павесілі за рэбры. Ад аднаго распяцця да другога. Драўляных блыталі з жывымі.</div>
<div class="s5">Гіаў Турай, калісьці амаль фанатык, вісеў павешаны за рабрыну, пляваў на імя Бога і, б'ючыся ў перадсмяротных пакутах, крычаў:</div>
<div class="s5">—&nbsp;Зямля мая! Няшчасная! Колькі вякоў! Колькі вякоў табе цярпець! Колькі вякоў можна цярпець!</div>
<div class="s5">Так ён крычаў, пакуль не памёр. Усе памерлі.</div>
<div class="s5">І здарылася так, як калісьці ў Рыме, у пантыфікат Бенядзікта Восьмага. Некалькі дзён землятрус калаціў Рым, і тады вырашылі, што ў гэтым вінаватыя рымскія яўрэі і нешматлікія мусульмане з праваслаўнымі. Іх усіх знішчылі, і летапісец запісаў:</div>
<div class="s5">«Пасля пакарання іх смерцю вецер сціхнуў і зямля не зазнавала больш жахлівых хістанняў, якія раней трэслі Святы горад».</div>
<div class="s5">Можа, і так. Гісторыкі не памыляюцца. А можа, зямля проста стамілася калаціцца. Нельга ўвесь час калаціцца. Колькі можна!</div>
<div class="s5">Ва ўсякім разе, пасля ўсяго, што адбылося, зямля Гародні таксама перастала дрыжэць і выдаваць падземныя штуршкі. Эшафоты дапамагалі і ў адным і ў другім выпадках. Горад быў уціхаміраны. Горад маўчаў. Прыйшла чарга Хрыста.</div>
</div>
<div class="chapter">
<h1 class="s1">РАЗДЗЕЛ LІV СІНЕДРЫЁН</h1>
<div class="s5">Я малю аб адным: малю цела сваё, якое знаходзіцца ва ўладзе катаў, зберагчы сілы і вытрымаць пакуты, прызначаныя яму, каб я быў у змозе крыкнуць на эшафоце: «Смерць уладарам! Смерць падманшчыкам! Смерць гандлярам верай! Хай жыве свабода!»</div>
<div class="s5"><i class="s4">Адказ Альгіяці* суду</i></div>
<div class="s5"><i class="s4">* Альгіяці — забойца міланскага тырана Сфорца (1478 г.).</i></div>
<p style="margin:0pt;">&nbsp;</p>
<div class="s5">І зноў ён стаяў у той самай вялікай суднай зале, дзе калісьці яго прымушалі быць Хрыстом. Тыя самыя былі гатычныя скляпенні з пукатымі рэбрамі нярвюраў. Тыя самыя папярочна-смугастыя, белыя з чырвоным, сцены. Тыя ж вокны ля падлогі, і святло знізу, і пагрозлівыя цені на тварах тых самых суддзяў. І тая ж катоўня, і той самы кат на парозе. Толькі цяпер Хрыстос быў зусім адзін і ведаў, што выхаду на гэты раз не будзе.</div>
<div class="s5">Біскуп Камар чытаў абвінавачванне:</div>
<div class="s5">—&nbsp;«…імя госпада нашого собе прыпісаў і прыўлашчыў, і святую царкву ў зман увёў. І таму сей як бы Хрыстос як ложны прарок і спакушнік аддаецца суду царквы, імя якой як Хрыстос спаганіць хацеў».</div>
<div class="s5">—&nbsp;Прыпішы: «У еллінскае рассеянне хацеў ісці», — сказаў Лотр. — Народ гэта любіць, незразумелае.</div>
<div class="s5">«Ану іх да д'ябла. Не варта і слухаць. Адны морды вакол… Цікава, дзе зараз Анея, хто ўратаваўся? Толькі не думаць, што пасля суда зноў катаванні, яшчэ страшнейшыя, апошнія, што будуць вырываць агнём імёны ўсіх, каго ведаў у жыцці і каго тым самым мог «заразіць скажонымі, няправільнымі, памылковымі думкамі, якія — ад д'ябла». Ну не. Ужо гэтага задавальнення ён пастараецца ім не даць. Смяяцца трэба, здзекавацца, каб аж заходзіліся са злосці, каб год на дзесяць наблізіць кожнаму канец».</div>
<div class="s5">—&nbsp;Што скажаш, ілжэ-Хрыстос? — даляцеў да яго Лотраў голас.</div>
<div class="s5">Ён сказаў без усякага пафасу:</div>
<div class="s5">—&nbsp;А чаго казаць? Мог бы напомніць, як вы мяне ім зрабілі. Але глухі той, хто не хоча чуць. Бяспамятны той, хто хоча засудзіць. А вы ніколі нічога іншага і не хацелі. Абы давесці, насуперак праўдзе, што заўсёды маеце рацыю. І не за самазванства вы мяне судзіце, а за тое, што я, махляр, валацуга, шалбер, перастаў быць махляром, стаў тым, кім вы мяне зрабілі, кім баяліся мяне бачыць. Уваскрэсні зараз Бог, уваскрэсні той, з каго пачалася ваша справа, вы і з ім зрабілі б тое, што са мной. Нашто ўправіцелям і халуям, каб гаспадар вярнуўся ў дом? Яны ж рабуюць.</div>
<div class="s5">—&nbsp;Блюзнерыць! — залямантаваў раптам Жаба. — Чуеце! Ён зневажае Бога!</div>
<div class="s5">Магнат, завёўшы вочы, ірваў на сабе чугу. Камар таропка рыпеў пяром.</div>
<div class="s5">Папрасілі сведак. Першай увайшла жанчына пад чорным плашчом з капюшонам. Сэрца Братчыкава апусцілася. Ён пазнаў.</div>
<div class="s5">—&nbsp;Марына Крывіц, — сказаў Лотр, — адказвай, ці чула, як пахваляўся незвычайнасцю нараджэння?</div>
<div class="s5">Магдаліна маўчала. Братчык бачыў толькі вочы, якія глядзелі на яго праз шчыліну ў капюшоне з умольнасцю і тугой. Маўчала. І з кожным імгненнем усім членам найпадлейшага сінедрыёна рабілася непамысней і непамысней.</div>
<div class="s5">—&nbsp;Цікава, чаму гэта вы ўзялі яе сведкай і, усуперак свайму звычаю, не прыцягнулі да справы? — шэптам спытаў у Басяцкага Юстын.</div>
<div class="s5">—&nbsp;А вы што, хацелі б мець такога моцнага ворага, як Наваградскі ваявода? Дык вось, яна без некалькіх дзён ягоная жонка.</div>
<div class="s5">—&nbsp;Мартэла Хрыбтовіча? Ён што, аўдавеў?</div>
<div class="s5">—&nbsp;Чаму Мартэла? Радшы.</div>
<div class="s5">—&nbsp;А Мартэл?</div>
<div class="s5">—&nbsp;Выправіўся да продкаў.</div>
<div class="s5">—&nbsp;Як гэта так?</div>
<div class="s5">—&nbsp;А так, — усміхнуўся Басяцкі. — Паехаў піць да ворага «кубак прымірэння», а яму там і праламалі чэрап.</div>
<div class="s5">—&nbsp;Чым?</div>
<div class="s5">—&nbsp;Ды «кубкам прымірэння» і праламалі.</div>
<div class="s5">—&nbsp;Славянская дыпламатыя, — сказаў Юстын.</div>
<div class="s5">Братчык бачыў вочы і разумеў, што яна і прыйсці сюды згадзілася, толькі каб паглядзець на яго. Сэрца ягонае шчымела. Шмат бы ён аддаў, каб яна не пакутавала па ім.</div>
<div class="s5">Маўчанне трывала. Лотр паўтарыў пытанне.</div>
<div class="s5">—&nbsp;Не, — рэзка сказала яна. Адвязалася, каб на яго глядзець.</div>
<div class="s5">—&nbsp;Ці крэсліў знакі і пентаграмы, што адпалохваюць д'ябла, на дзвярах тых месцаў, што з'яўляюцца ўлюбёным яго прытулкам, як: дамы тых, хто мудрагеліць, дамы паэтаў, што не пішуць псалмаў і од, могілкі самагубцаў, мячэці, сінагогі, разбойнічыя прытоны, хаты анатамаў і філосафаў…</div>
<div class="s5">—&nbsp;Цэрквы і касцёлы, — уставіў Хрыстос.</div>
<div class="s5">Ён хацеў даць зразумець Магдаліне, што ён ведае, які лёс яго чакае, мужна глядзіць яму ў вочы і не шкадуе ні аб чым.</div>
<div class="s5">—&nbsp;Зневажае Бога! — загарлаў Жаба.</div>
<div class="s5">—&nbsp;Ведаю адно, — сказала яна. — Змучылі вы цела маё і душу. Сілком штурхнулі да яго. А я менш за ўсё хацела б шкодзіць яму. А за мінулае прашу ў яго даравання.</div>
<div class="s5">«Божа, яна яшчэ хоча ўмацаваць маю мужнасць! Дарагая мая! Добрая! Бедная!»</div>
<div class="s5">—&nbsp;Крэсліў ці не?</div>
<div class="s5">—&nbsp;Не.</div>
<div class="s5">—&nbsp;Зразумела, — сказаў езуіт. — Ён сам сказаў: «Цэрквы». Ён, значыцца, не крэсліў на іхніх дзвярах знакаў, што адводзяць сатану. Пішы: «Царквы Божай ад сатаны не бараніў, пранікненню сатаны ў яе не перашкаджаў».</div>
<div class="s5">—&nbsp;А нашто? — спытаў Хрыстос. — Ён, сатана, даўно ўжо там. І калі ўжо ставіць знакі на царкоўных дзвярах, дык ставіць іх знутры. Каб не вырваўся сатана вонкі.</div>
<div class="s5">—&nbsp;Адказвай, жанчына, што ведаеш яшчэ? — спытаў Лотр. — Ці не бачыла на плячы гэтага сатанінскага адроддзя след кіпця, а на лапатцы — следу ад агнявой дзіды, якой скідвала яго ў пекла нябеснае воінства?</div>
<div class="s5">—&nbsp;Не.</div>
<div class="s5">—&nbsp;Што можаш сказаць пра яго?</div>
<div class="s5">Жанчына выпрасталася і ўздыхнула:</div>
<div class="s5">—&nbsp;Што? Хацелі слухаць? Дык слухайце.</div>
<div class="s5">Яна глядзела на яго:</div>
<div class="s5">—&nbsp;Ніколі, ніколі ў жыцці я не бачыла лепшага чалавека. Таму вы і судзіце яго. А на ягоным месцы стаяць бы вам. Усім вам… Братчык, слухай мяне і даруй. Я выходжу замуж. За гэтую тваю сілу на паскудным гэтым судзе я яшчэ больш кахаю і люблю цябе. Але я выходжу замуж. За моцнага чалавека. За таго, які дазволіць мне рабіць усё. Таму і выходжу. Я не магу вызваліць цябе ад пакуты і смерці, не магу даць сваёй цеплыні, ды яна і непатрэбная табе. Даруй. Але затое я магу даць тваёй душы на небе асалоду справядлівасці помсты. Яны яшчэ не ведаюць, якога яны ворага прыдбалі сабе. Апошняга. Запеклага. Таго, які ні на хвіліну, нават у сне, не забывае пра помсту.</div>
<div class="s5">Маўчанне.</div>
<div class="s5">—&nbsp;Памры спакойна, сэрца маё, святло душы маёй, лепшы на зямлі чалавек. Не жыць табе ў гэтым паршывым свеце. Добрым — не жыць.</div>
<div class="s5">—&nbsp;Гэта не вечна. — Даўкі яблык стаяў у Хрыстовым горле. — Дзякуй табе. Я люблю цябе.</div>
<div class="s5">І тут жанчына раптам упала. Нешта як падсекла ёй ногі.</div>
<div class="s5">—&nbsp;Даруй. Даруй. Даруй.</div>
<div class="s5">Яна папаўзла была на каленях. Два вартавыя падхапілі яе пад рукі, узнялі, павялі да дзвярэй. На парозе яна змаглася, выпрасталася:</div>
<div class="s5">—&nbsp;За гэтую хвіліну маёй слабасці яны заплацяць стакрот. Яны памруць, Братчык. Клянуся табе, Юрась. Памры спакойна.</div>
<div class="s5">Ён не хацеў слухаць далей і не слухаў. Усё астатняе было няважна. Дапытвалі багатых гандляроў і магнатаў, дапытвалі рыбніка з хлебнікам. І ён чуў і не чуў, як яны трындзелі, што ён хацеў разбурыць храм Божы, што падрываў гандаль, што замахнуўся на шляхту, магнацтва, царкву і парадак. І што не цаніў пот працоўных, раздаючы ўсім пароўну хлеб, а тады хто ж захоча працаваць, каб мець болей.</div>
<div class="s5">І рыбнік казаў, што ён падрываў дзяржаву. А хлебнік казаў, што ён вучыў супраць народа і закона. І што закон — гэта вось вы, слаўныя мужы, але народ — гэта мы. І пытаў, на што можа спадзявацца гэты «Хрыстос», апаганіўшы народ і ўчыніўшы яму шкоду. І казаў, што народ патрабуе смерці.</div>
<div class="s5">Ён амаль не чуў гэтага. Аблічча Магдаліны плыло перад яго вачыма. Словы яе гучалі ў яго вушах. І ён упершыню падумаў, што каб не яго каханне, то трэба было б прызнаць, што яна, прынамсі, не горшая за Анею.</div>
<div class="s5">Але позна было.</div>
<div class="s5">—&nbsp;Паколькі саўдзельнікаў на папярэднім катаванні выдаць адмовіўся — смерці павінен, — сказаў Камар.</div>
<div class="s5">—&nbsp;Па-блюзнерску сцвярджаў, што ён Хрыстос, — сказаў Басяцкі. — До і гэтага.</div>
<div class="s5">—&nbsp;Цяжкавата мне вырашыць гэтае пытанне, — сказаў Жаба. — Памёр Хрыстос, а кажуць, што жывы. Нейкі Хрыстос памерлы, аб якім кажуць, што ён жывы.</div>
<div class="s5">—&nbsp;А ты не пніся, — сказаў Хрыстос. — Я тут — збоку. Вы падумайце, ці ўдасца вам усім вашымі смярдзючымі рукамі, усёй вашай дурной сілай забіць праўду? Бясслаўныя, ці здолееце вы зрынуць славу тых, хто гінуў і гіне за людзей, за народ? Нехта за іх крывёю кашляе — ён мацнейшы за вас са свіным вашым тлушчам. Некага вешаюць — яму даўжэйшае жыццё суджана, чым вам. Нічога з іхніх спраў не знікае. Гэта вы знікаеце. А яны — не. Бо яны за народ. За ўсе народы чыста, колькі іх ёсць. За ўсе, якіх вы сварыце, нацкоўваеце, прымушаеце біцца, каб абадраць порткі і з д'ябла і з Бога ды спакойна сядзець на нарадах сваёй с… — галавы ж у вас няма, — якая не менш чым у дванаццаць кулакоў.</div>
<div class="s5">Толькі адзін Юстын стаў мераць на краі стала — а колькі гэта будзе, зад у дванаццаць кулакоў? Астатнія страцілі раўнавагу.</div>
<div class="s5">Нібы навальніца ўзняла на ногі суд. Ірваліся да Братчыка, білі, мільгалі кіі. Ён глядзеў на іх не міргаючы. І гэта быў такі пякучы позірк, што кіі апусціліся. Суддзі крычалі, і ў гарачцы іхнія бязладныя словы нельга было зразумець. З глотак нібыта рваўся сабачы брэх.</div>
<div class="s5">—&nbsp;Што ж вы, людзі? — сказаў ён. — Асліха Валаамава і тая чалавечым голасам гаварыла.</div>
<div class="s5">Не памятаючы сябе ад шаленства, Камар кінуўся да Хрыста, схапіў загрудкі:</div>
<div class="s5">—&nbsp;Катаваць будзем! Хутчэй! Пакуль не позна! Таемныя думкі! Таемныя думкі твае!</div>
<div class="s5">Братчык адвёў яго рухам рукі:</div>
<div class="s5">—&nbsp;Ну, чаго ты ротам гадзіш? Падумаеш, таемныя думкі. Ты ўлічы, дурню, няма ў свеце чалавека, які гэтых маіх думак не ведаў бы і не падзяляў. Бо гэта агульныя думкі. І на свет, і на ўсё гэта ваша кодла. Толькі што ніхто іх не выказвае. Я-то іх выказаў. Зброяй. А паўтараць іх тут — бісер перад свіннямі…</div>
<div class="s5">Разумеючы, што суд чым далей, тым болей ператвараецца ў ганьбаванне саміх суддзяў, Басяцкі ўстаў:</div>
<div class="s5">—&nbsp;Досыць. Гэта рачоны Хрыстос у імя люду, дзяржавы і царквы павінен смерці. І перадаем яго ў рукі свецкай уладзе, радзе славутага горада, каб, па магчымасці і калі мера зла ім не перавышана, абышлася яна з ім цяжка і не пралівала крыві.</div>
<div class="s5">Юстын, які ўвесь час сядзеў, апусціўшы вочы, узняў іх. У вачах быў жах. Увесь збялеўшы, нібы палатніна, бурмістр спытаў:</div>
<div class="s5">—&nbsp;Вы што ж, на нас хочаце навесці кроў гэтага чалавека?</div>
<div class="s5">—&nbsp;Чаму? — спытаў Басяцкі. — Сказана ж, «без праліцця крыві».</div>
<div class="s5">Хрыстос зрабіў крок наперад:</div>
<div class="s5">—&nbsp;Ганьбую судзілішча ваша давеку. Быці дому вашаму пусту.</div>
<div class="s5">І ён плюнуў на сярэдзіну судовай залы.</div>
</div>
<div class="chapter">
<h1 class="s1">РАЗДЗЕЛ LV ІСЦІНА БУРМІСТРА ЮСТЫНА, АБО НОМО НОМІNІ МОNSTRUM *</h1>
<div class="s5"><i class="s4">* Чалавек чалавеку звер.</i></div>
<div class="s5">…а яны не такія, а — зборышча сатанінскае.</div>
<div class="s5"><i class="s4">Апакаліпсіс, гл. 2, ст. 9</i></div>
<p style="margin:0pt;">&nbsp;</p>
<div class="s5">Вуліцы былі яшчэ не зусім прыбраныя, бо забітых некаторы час не дазвалялі хаваць — у пострах іншым. Злосць была такая, што, здавалася, не хавалі б і зусім, але дні стаялі яшчэ даволі цёплыя, нават часам гарачыя, і ўлады збаяліся міязмаў, якія, як вядома, нараджаюць праказу, воспу і паморкавую пошасць, чуму, не кажучы ўжо аб іншых акрасах жыцця.</div>
<div class="s5">Варта вяла яго па вуліцах, пракладаючы дарогу праз натоўп багатых мяшчан, гандляроў і разявак. Ён не глядзеў на іх. Ён глядзеў, як навалам кідаюць у фурманкі трупы, як іх вязуць, як змываюць з бруку засохлую кроў цэлымі балеямі вады. Ён ведаў, сёння ўначы яго зноў возьмуць у замак (беззаконнае катаванне пасля суда трэба было хаваць: усе ведалі аб ім і ўсе рабілі выгляд, што яго няма), а пасля праз гадзіну — дзень — тры — тыдзень (наколькі яго хопіць і наколькі хутка зняверацца ў поспеху кат і суддзі) адвядуць назад у цямніцу пры радавым судзе, каб трохі ачуняў, каб зацягнуліся перад каразнам раны. Але яму ўсё гэта было амаль усё роўна пасля таго, як Магдаліна дала новы гарт ягонаму сэрцу і паказала яшчэ раз, што за гэтую цвердзь варта гінуць. Што варта гінуць за ледзь прыкметную плесню на ёй, за людзей. Нічога, што яны пакуль напалову драпежнікі, напалову ахвяры, што жывуць сярод іх трусікі, тыгры і тхары. Што зробіш? Яны зараз толькі карані, што свідруюць зямлю і гной, яны доўга, вельмі доўга будуць свідраваць гной, пакуль не выганяць з сябе сцябліну, пакуль не разгарыцца на ёй прыўкрасная квяціна Дасканаласці. Ён прадбачыў, якая яна будзе, і за яе здатны быў загінуць.</div>
<div class="s5">Гэта было ўсё роўна. Неаднолькава было другое, тое, што вуліцамі везлі прах, у які ператварыліся найлепшыя з гэтых карэнняў, найбольш чыстыя і жыццяздатныя: сябры, браты, таварышы.</div>
<div class="s5">А вакол віраваў натоўп, якога ён не заўважаў. Яго не было, калі будавалі царства справядлівасці, яго не існавала і зараз. Прынамсі, дзеля яго.</div>
<div class="s5">—&nbsp;Гандаль падрываў! — гарлалі слінявыя пашчы.</div>
<div class="s5">—&nbsp;Ілжэнастаўнік!</div>
<div class="s5">—&nbsp;Вервіем гнаў нас з храма!</div>
<div class="s5">Прыблізна пасярэдзіне Старога рынку гарэла невялікае вогнішча: нейкі забаўнік загадзя рыхтаваў галоўную частку спектакля. Братчык набліжаўся да гэтага вогнішча і ўсміхаўся сваім думкам. Ён бачыў далей за іх. У глыбіні часоў бачыў за гэтымі звярынымі пашчамі горды і справядлівы чалавечы рот. І ён усміхаўся.</div>
<div class="s5">—&nbsp;Смяешся? Можа, карону хочаш?</div>
<div class="s5">Прыгажун боўдзіла з каламутнымі ад магчымасці пакуражыцца вачыма дзерся праз варту, якая не дужа і трымала яго. На ўзнесеных у паветра кляшчах свяцілася вішнёвым колерам жалезная карона.</div>
<div class="s5">—&nbsp;Н-не трымайце м-мяне! — пена валіла з вуснаў прыгажуна.</div>
<div class="s5">Ён узняў клешчы, ён яшчэ не апусціў іх, а валасы на галаве ў Юрася затрашчалі… Бурмістр Юстын ударыў боўдзілу нагою ў пах, і той склаўся напалам. Карона пакацілася пад ногі гурме, раздаўся лямант абпечаных. Варта бягом цягнула Юрася да гульбішча ратушы. Юстын пяціўся за імі з кордам у руцэ:</div>
<div class="s5">—&nbsp;Людзі! Вы мне верылі! Шмат год правіў я вамі папраўдзе… дзе мог. Вінюся, бяда мая ў гэтым. Але я стараўся ўратаваць кожнага з вас, свінні вы паршывыя, хаця і не заўсёды гэта ўдавалася. Ну, што вам у гэтым чалавеку?!</div>
<div class="s5">Гурма раўла і рыкала. Кучцы людзей ледзь удалося прарвацца праз яе на гульбішча ратушы. Юстын не ведаў, што ўсё гэта бачаць з замкавага акна Басяцкі і Лотр.</div>
<div class="s5">—&nbsp;Глас народа — глас Бога, — сказаў Лотр.</div>
<div class="s5">Езуіт усміхнуўся і паправіў яго:</div>
<div class="s5">—&nbsp;Глас народа — глас Бога з машыны.</div>
<div class="s5">Бурмістр ведаў, што ярасць, няхай і жывёльную, трэба сарваць. Зрабіў непрыкметны жэст начальніку варты. Праз некалькі хвілін два латнікі вывалаклі на гульбішча скутага расстрыгу, прарока Іллюка.</div>
<div class="s5">—&nbsp;Вазьміце пакуль гэтага! — крыкнуў бурмістр. — Гэты прапаведваў хлусліва і навушнічаў.</div>
<div class="s5">—&nbsp;Ты нам печкура за сама не падсоўвай! — лез па сходах на гульбішча, грудзьмі проста на вастрыі дзід, хлебнік.</div>
<div class="s5">Юстын схіліўся да яго:</div>
<div class="s5">—&nbsp;Даносіў! Яго стараннем шмат каго забілі… Твайго, хлебнік, брата, Агея…</div>
<div class="s5">—&nbsp;Іллюк хлебам за мой кошт нікога не карміў, — звар'яцела крычаў хлебнік. — Пляваў я на ягоную віну! Навушнічаў?! А хто не навушнічаў! Агею ж так і трэба! У веры хістаўся! У ерась жыдоўствуючых кінуцца хацеў! Маёнткі, майно царкоўнае асуджаў, дзяліць хацеў! Часоў апостальскіх ім узжадалася!</div>
<div class="s5">Бурмістр імкнуўся перакрычаць народ. Пасечаны шнарамі, адзначаны ценем усіх распустаў, суровы і страшны твар наліўся крывёй.</div>
<div class="s5">—&nbsp;Ды вы ведаеце, за што яго ўзялі, свінтухайлы вы?! Ён, Іллюк, падчас «ночы крыжоў» параненых дабіваў. Раздзяваў іх, рабаваў, марадзёрстваваў!</div>
<div class="s5">Яго не слухалі! Гурма лезла па сходах.</div>
<div class="s5">—&nbsp;Так ім і трэба! Царства Божага на зямлі хацелі! На майно лепшых руку ўзнялі! Адпускай Іллюка!!!</div>
<div class="s5">Выхапілі расстрыгу з рук варты, сцягнулі з гульбішча. Нейкі цёмны чалавечак паваражыў з адмычкай каля ягоных запясцяў, і ланцугі срэбнай змяёю ўпалі на зямлю. Іллюк паматляў кісцямі рук у паветры і раптам шалёна, радасна залямантаваў:</div>
<div class="s5">—&nbsp;Распні яго!</div>
<div class="s5">Натоўп падхапіў:</div>
<div class="s5">—&nbsp;Забі яго! Забі! Заўтра ж! За-бі я-го!!! З мёртвых ніхто не ўваскрасаў!</div>
<div class="s5">Юстын загадаў пакінуць гульбішча.</div>
<div class="s5">…Наступныя два дні прайшлі ў дзікім рову горна, натужлівым рыпенні прэнга, ляску метала, які прымушае да болю сціскаць зубы, у скоках цемры і полымя і ва ўсім такім іншым, аб чым не дазваляе пісаць душа і на апісанне чаго не падымаецца рука.</div>
<div class="s5">На трэці дзень пасля заключнага катавання «жарабяткам» (новы, неапалітанскі спосаб) Братчыку ўправілі рукі, змазалі ўсё цела алеем і на насілках аднеслі ў радскую цямніцу, бо ісці сам ён не мог.</div>
<div class="s5">Усе гэтыя дні і наступныя, калі ён ачуньваў, Юстын, аб'явіўшы сябе хворым, сядзеў дома.</div>
<div class="s5">Шматдзённае страшнае катаванне скончылася нічым. Мужыцкі Хрыстос не падарыў ім аніводнага слова, аніводнага праклёну, аніводнага крыку або стогну. Гаварыць можна было на судзе. Тут трэба было маўчаць і даводзіць маўчаннем. І ён даводзіў. Аддаўшы ў іхнія рукі сваё зламанае, выкручанае цела, на якім яны выпрабоўвалі ўсю вытанчанасць свайго рымскага мастацтва, ён не аддаў ім ані грана сваёй душы і толькі, калі рабілася ўжо зусім нясцерпна, коратка смяяўся, гледзячы ім у вочы. Смех быў падобны да клекатання. І яны зразумелі, што нават «велляй» не даб'юцца ад яго нічога іншага.</div>
<div class="s5">Напярэдадні дня страты ў цэлю да яго прыйшлі Лотр, войт Цыкмун Жаба і — упершыню за ўвесь час — бурмістр Юстын. Першы, каб прапанаваць споведзь і прычасціць, другі, каб прысутнічаць пры гэтым і пасля змацаваць сваім подпісам канфірмацыю на смерць. Трэці, каб спытаць аб апошніх жаданнях асуджанага, атрымаць прыватныя даручэнні (накшталт: «Хустку перадайце такой і такой на вуліцу Грунтвагі; пацалунак мой, бо я любіў яго, такому і такому; частку грошай — на штогадовую імшу па душы маёй, рэшту — жабракам, а вопратку маю кату не аддаваць, як то звычай кажа, а спаліць, а кату заплаціць за яе во гэтымі грашыма, на якія я зараз плюнуў») і прабавіць з вязнем апошні вечар перад тым, як адыдзе ён да сну або думак.</div>
<div class="s5">…Хрыстос сядзеў на ложку голы да пояса, накінуўшы толькі сабе на плечы плашч. Ён зарос, шчокі праваліліся, на грудзях былі чырвоныя плямы. Глядзеў іранічна на Лотра, які добрую гадзіну кленчыў ля яго і вось цяпер апошні раз талдычыў сваю прапанову:</div>
<div class="s5">—&nbsp;І яшчэ раз кажу, што літасці маці-царквы няма мяжы, што і табе яна не хоча адмовіць у суцяшэнні. Табе, ілжэ-Хрысту.</div>
<div class="s5">—&nbsp;А я шкадую аб тым, што звалілася на мяне гэтае імя, можа, больш за вас.</div>
<div class="s5">—&nbsp;Гэта чаму? — узрадаваўся Лотр.</div>
<div class="s5">—&nbsp;А так. Якія б мае намеры ні былі — я імем сваім шкоду прынёс. Марную надзею ў сэрцах пасяліў. Маўляў, не толькі ў душах, маўляў, і на небе можа быці дабрыня.</div>
<div class="s5">—&nbsp;Вось бачыш, мы яе табе і нясём.</div>
<div class="s5">—&nbsp;Кінь. Сам жа ты ў гэта ані храна не верыш. Іначай, не было б такім паскудствам жыццё тваё… Ну, перад кім я спавядацца буду? Чаго, з чыіх рук прычашчуся? Што, мала было людзей, якім вы ў аблатцы яд падавалі? Чаго ж Бог глядзеў? Зрабіў бы, каб у гэтым пачастунку яд знік. Га?</div>
<div class="s5">—&nbsp;Развязаў язык, — сказаў Жаба. — На прэнгу дык маўчаў.</div>
<div class="s5">—&nbsp;А мы з табой розныя людзі. Ты, для прыкладу, на прэнгу такія б прамовы ды крыкі закатваў, што д'яблаў бы ў пекле вараціла, а тут бы маўчаў, як ёлуп, бо ты ў разумнай бяседзе і двух словаў не звяжаш, асляк.</div>
<div class="s5">—&nbsp;Братчык… — Лотр відавочна чакаў адказу.</div>
<div class="s5">—&nbsp;Не марнуй ты, куме, каштоўных сілаў, — сказаў Хрыстос. — Прыдадуцца ў доме распусты. Ну, ты ж ведаеш мае думкі. І на цямніцах вашых пячаць сатаны, і прычасць ваша — прычасць сатаны, і дабрыня — дабрыня сатаны. І ўвогуле, чаго ж гэта Бог, калі ён ужо такі боскі, цямніцы дзеля добрых церпіць? А калі ён злы, то нашто ён?</div>
<div class="s5">Лотр развёў рукамі. Пасля ён і Жаба выйшлі, пакінуўшы Юстына ў цэлі.</div>
<div class="s5">—&nbsp;Непатрэбна мне суцяшэнне, — ужо іншым тонам сказаў Хрыстос. — І прычасць з брудных рук. Голы чалавек на зямлі без чалавека. І нашто яму багі?</div>
<div class="s5">Свяцільнік кідаў чырвонае святло на выснажаны твар Хрыста і шырокае, пасечанае шнарамі, Юстынава аблічча. Стаяў пачатак месяца верасоў, і праз краты павявала аднекуль з-за замка, з-за Нёмана, цеплынёй і мёдам.</div>
<div class="s5">—&nbsp;Ты ведаеш, што цябе спаляць? — глуха спытаў Юстын.</div>
<div class="s5">—&nbsp;Н-не, — голас на імгненне асекся. — Думаў, шыбеніца.</div>
<div class="s5">—&nbsp;Спаляць. Калі войт паўторыць на эшафоце словы аб вогнішчы. Калі нешта яму перашкодзіць — знойдуць іншы сродак.</div>
<div class="s5">—&nbsp;Няхай, — сказаў Хрыстос.</div>
<div class="s5">—&nbsp;Баішся? — дапытліва сказаў бурмістр.</div>
<div class="s5">—&nbsp;Ясна — баюся. Але ж хаця б я парадзіхаю галасіў — нічога не зменіцца.</div>
<div class="s5">—&nbsp;Я загадаю класці сырыя дровы. Каб страціў прытомнасць да агню, — буркнуў Юстын.</div>
<div class="s5">—&nbsp;Дзякуй.</div>
<div class="s5">Панавала няёмкае маўчанне. І раптам Юстын са скрухаю крэкнуў:</div>
<div class="s5">—&nbsp;Казаў жа я табе, нядоўга гэта будзе. Чаго ты мяне жывога пакінуў? Каб сумленне балела? Ранейшы я, ранейшы… Нічога ж ты і ніхто іншы не зробяць з людзей.</div>
<div class="s5">—&nbsp;А ты не ранейшы.</div>
<div class="s5">—&nbsp;Няхай так. Мне ад гэтага не лягчэй, калі чалавек менавіта такая свіння, як я і думаў.</div>
<div class="s5">Хрыстос глядзеў і глядзеў Юстыну ў вочы. Жудасныя гэта былі вочы. Усё яны бачылі: вайну, інтрыгі, сутычкі, распусту, яд і вераломства. Усяму на свеце яны ведалі цану. Але, відаць, не ўсяму, таму што бурмістр не вытрымаў і апусціў галаву.</div>
<div class="s5">—&nbsp;Разумееш, Юстын, — сказаў Братчык, — быў і я накшталт бязгрэшнага анёла. Глядзеў на ўсё цялячымі вачыма і ўсміхаўся ўсяму. Не разумеў. Пасля махляром быў. Такой свіннёй мяне зрабілі, — ды не, і сам сябе зрабіў! — успомніць страшна. Бог ты мой, якія бязодні, якое пекла я прайшоў! Але цяпер я в е д а ю. Гляджу на неба, на зоры, так, як і раней глядзеў, але толькі ўсё памятаю, усё ведаю. І в е д а н н я свайго ніколі не аддам.</div>
<div class="s5">Памаўчаў.</div>
<div class="s5">—&nbsp;Думаеш, я адзін так?</div>
<div class="s5">—&nbsp;Не, не думаю, — з цяжкасцю выціснуў бурмістр.</div>
<div class="s5">—&nbsp;Бачыш? Нараджаецца на гэтай цвердзі новая парода людзей. З веданнем і чысцінёй думак. Што ты з імі зробіш? Знішчыш хіба? І тое не дапаможа. Памяць… памяць аб іх куды дзенеш? Вось Іуда. Тумаш, Кляонік, сотні іншых… Дый ты робіш першы крок.</div>
<div class="s5">—&nbsp;Позна. Стары я. Віны зашмат на мне.</div>
<div class="s5">—&nbsp;Не ва ўсім вы вінаватыя. Іншага не бачылі. Часіны быдла. Саборы, як дыямент, халупы, як гной. Ды толькі ў гэтым гноі нараджаецца золата душ. А ў алмазных саборах — дзярмо. На тым стаім. Ды толькі ўбачаць людзі. Заззяе святло ісціны.</div>
<div class="s5">Бурмістр хрыпата, бязгучна засмяяўся. Падстрыжаны пад гаршчок цень калаціўся за ім. Ды толькі смех не быў падобны на смех:</div>
<div class="s5">—&nbsp;Гэх, браце, што ёсць ісціна? Бачыш, Пілата паўтараю. Толькі сучаснага Пілата, які памудрэў трохі. Няма такой ісціны, якой нельга не загадзіць, запаскудзіць. І яны загадзілі іх. Усе да адной.</div>
<div class="s5">—&nbsp;Хіба ісціна з гэтай прычыны перастала быць ісцінай?… Не забі.</div>
<div class="s5">—&nbsp;А калі за веру, за бацькаўшчыну, за ўладара?… А ноч «крыжоў»? А распяцці на лідскай дарозе? — Твар у бурмістра быў страшны.</div>
<div class="s5">—&nbsp;Не любадзейнічай.</div>
<div class="s5">—&nbsp;Эг-ге. Не паграшыш — не пакаешся… У ложкі іхнія зірні… Толькі кажуць аб чысціні нораваў, аб маралі, а… Тфу!… Ды яшчэ каб па згодзе — палова бяды. А то гвалтуюць, залежнасць скарыстоўваюць, грошы.</div>
<div class="s5">—&nbsp;Не ўкрадзі.</div>
<div class="s5">—&nbsp;А дзесяціна? А дань? А падаткі?</div>
<div class="s5">—&nbsp;Не сведчы лжыва. — Хрыстос гаварыў спакойна, нібы мацаючы душу субяседніка.</div>
<div class="s5">—&nbsp;А цябе як абвяшчалі?! А судзілі як?! А ўсе суды?!</div>
<div class="s5">—&nbsp;Любі бліжняга свайго, — сурова сказаў Юрась.</div>
<div class="s5">Юстын скочыў з месца:</div>
<div class="s5">—&nbsp;Любі?! — Вочы ягоныя вуголлямі гарэлі з-пад валасоў. — А гэта? — рука торкнула ў апёкі на Юрасёвых грудзях. — А тое?! — За акном, на абвугленых шыбеніцах віселі, пагойдваліся трупы. — Ты іх спаліць хацеў, а яны… А допыты? А эшафоты? Кожны дзень мы гэтую любоў ад начальных людзей княства бачым!</div>
<div class="s5">—&nbsp;А Чалавек? — ціха спытаў Юрась.</div>
<div class="s5">Запанавала маўчанне. Потым Юстын ціха сказаў:</div>
<div class="s5">—&nbsp;Божа мой, што ты юродзівы такі? Чалавек. Хто Чалавек? Хлебнік? Іллюк? Сляпыя гэтыя? Басяцкі?</div>
<div class="s5">—&nbsp;Не пра іх кажу. Пра цябе.</div>
<div class="s5">—&nbsp;Як пра мяне?</div>
<div class="s5">—&nbsp;Калі ты хлусню ў кожным запавеце бачыш — хто ж ты, як не чалавек? Калі разгледзеў за высокімі словамі бессаромную брахню — значыцца, чалавек. Калі прагнеш іншага і святога, хай сабе не ведаючы, дзе яно, — значыцца, ёсць жа Чалавек на Зямлі? Не толькі ваўкі. Не толькі звяры, паскуды і хлусы.</div>
<div class="s5">Юстын маўчаў.</div>
<div class="s5">—&nbsp;А пра тых — што сказаць. Вось таму, што яны штогадзінна забіваюць гэтую прагу іншага, прагу святога — адбярэцца ў іх праўда і дадзена будзе Чалавеку. Мабыць, няскора! Але ж адкуль ён народзіцца, Чалавек, калі ўсе мы зараз будзем таптаць у сабе ягоныя іскры?</div>
<div class="s5">—&nbsp;Значыцца…</div>
<div class="s5">—&nbsp;Значыцца, умацуйся ў мужнасці сваёй, сурова сей пасеў свой, не давай яго затаптаць, не спадзявайся, што лёгка аддадуць праўду. Чакай кожную хвіліну бойкі і плахі. Вось — вера. А іншай няма. Іншая вера — ад нячыстага, ад сатаны.</div>
<div class="s5">Стала так ціха, што чуць было, як звонка плёскае ў місу вада з рукамыйніка.</div>
<div class="s5">—&nbsp;Слухай, — Юстын раптам спаймаў Хрыстову руку. — Яшчэ перад судом гэтая… Магдаліна… угаворвала мяне, каб я… Я вагаўся. Што змянілася б ва ўсім гэтым свінстве? Але цяпер бачу: з самага пачатку не рабілі ў Гародні больш чорнай справы. — Ён заглядаў Юрасю ў вочы амаль умольна. — Слухай, уцякай. Слухай, я падрыхтую вазок. Выпушчу цябе. Скажу — узнёсся. Няхай чысты будзе канец маіх дзён.</div>
<div class="s5">Хрыстос жартам барнуў яго галавою:</div>
<div class="s5">—&nbsp;Гэх, Юсціне. І так ён у цябе будзе спакойны і чысты. Прапанаваў такое — лічы, што зрабіў. Толькі… не пайду я, не трэба мяне ратаваць. Дзякуй, Юстын.</div>
<div class="s5">—&nbsp;Але чаму, чаму?</div>
<div class="s5">—&nbsp;А таму, — пасур'ёзнеў вязень. — Часам мне здаецца — сатана не з неба зваліўся. Ён з зямлі прыйшоў. Яго цэрквы спарадзілі. Яго цары спарадзілі. Ваяводы. Тысячаначальнікі. Нельга, каб сярод людзей жылі, чынілі сваю волю такія. Чым хутчэй яны знікнуць — тым лепей. Можа, мая смерць хаця на таўшчыню воласа наблізіць гэта.</div>
<div class="s5">Паклаў руку Юстыну на плячо:</div>
<div class="s5">—&nbsp;Ты не думай, я хораша памру. Кажуць, у такіх выпадках падыходзяць у шкарпэтках, адчыняюць нечакана дзверы і хапаюць у сне, каб не роў, не адбіваўся?</div>
<div class="s5">—&nbsp;Быв-ваюць і такія… Заг-гад.</div>
<div class="s5">—&nbsp;Загад для большага прыніжэння. Адзінае маё жаданне: гэтага не трэба. Ува ўсёй гэтай навалачы ногі будуць калаціцца больш, чым у мяне… Вось і ўсё… А заўтра ўсе яны запаляць мой агонь, якога ім не згасіць.</div>
<div class="s5">Ён убачыў, што ў Юстына між пальцаў рук, прыціснутых да аблічча, сплываюць, точацца слёзы.</div>
<div class="s5">—&nbsp;Кінь. Ты хацеў і мог памагчы. Ты не вінен ні ў чым. Ты не вінаваты, што я адмовіўся.</div>
<div class="s5">Юстын устаў. Занадта паспешліва. Пакрочыў да дзвярэй.</div>
<div class="s5">—&nbsp;Бывай, — ён кінуў гэта, нібы выплюнуў. — Прабач.</div>
<div class="s5">—&nbsp;Няма за што. Бывай. Дзякуй, Юстын.</div>
<div class="s5">Дзверы грукнулі, нібы іх зачыніў глухі ад нараджэння. Рэха загудзела пад скляпеннем цэлі. Змоўкнула.</div>
</div>
<div class="chapter">
<h1 class="s1">РАЗДЗЕЛ LVІ «ДА ЖЫВЁЛАЎ І ГАДАЎ…»</h1>
<div class="s5">Не капай другому ямы — сам увалішся ў ню.</div>
<div class="s5"><i class="s4">Скарына</i></div>
<p style="margin:0pt;">&nbsp;</p>
<div class="s5">Мы пацалуем папу ў зад, таму што зад у папы, вядома, ёсць. Пра гэта сказана ў нашых дэкрэталіях. Калі ж ёсць папа — значыцца, у яго ёсць і зад. Калі б у свеце перасталі існаваць зады, значыць, не стала б і папы.</div>
<div class="s5"><i class="s4">Рабле</i></div>
<p style="margin:0pt;">&nbsp;</p>
<div class="s5">Ужо некалькі дзён хадзіў па вуліцах Гародні дзіўны чалавек. Галава і амаль усё аблічча абматаныя суровай палатнінай. З-пад яе выглядаюць вока і адзін вус, тупы і кароткі. На плечы накінуты цёмны, грубага сукна плашч. Прыпол плашча ззаду ўзняты, відавочна, канцом мяча, што вісіць пад гэтым плашчом пры боку. Суконны сіні кітлік цеснаваты, як толькі не лузне на грудзях і плячах. На рукаве кітліка нашыты белы крыж.</div>
<div class="s5">Людзі адхіналіся ад яго на вуліцах, адступалі ўбок. Пайшла пасля «ночы крыжоў» і трымалася яшчэ некаторы час гэткая паршывая мода: не адпорваць знака крыжа і не здымаць павязак, як быццам невядома якое геройства рэзаць сонных і сячыся з заспетымі неспадзеўкі. Усе гнілыя фацэты фарсілі так.</div>
<div class="s5">Вось і гэты — па ўсім відаць — хвалько і забіяка, адарвірог. Рукі ледзь ад крыві адмыў, а ўжо вокам свідруе. Вусы абцяў (падсмаленыя, відаць, былі), варушыць імі. Меч пры боку, а сумлення ў душы чорт ма.</div>
<div class="s5">Каб гэтыя самыя людзі мелі магчымасць сачыць за дзіўным чалавекам па працягу цэлага дня, яны б здзівіліся яшчэ больш. Чалавек снедаў у якой-небудзь кепскай карчомцы, а пасля ішоў у нейкі касцёл (цэркваў пазбягаў), хрысціўся пад плашчом (справа налева), а пасля клаўся на падлозе крыжам і ляжаў так гадзінамі. Вочы ягоныя былі заплюшчаны, дыханне глыбокае. Страшэнна, відаць, перажываў чалавек нейкія свае грахі. І падумаць толькі, што нечы забойца, а такі набожны!</div>
<div class="s5">Дзе ён начаваў, ніхто не ведаў і не бачыў. Цалкам магчыма, што нідзе, бо ўначы рэдкія прахожыя часам таксама бачылі яго на вуліцах.</div>
<div class="s5">Людзі здзівіліся б яшчэ больш, каб даведаліся, што гэтага чалавека ўжо колькі дзён беспаспяхова шукаюць па ўсім наваколлі сокі і служкі доказнай інквізіцыі. Шукаюць, але не могуць нават падумаць, што ён тут, побач, у самым логаве. У чалавека не было страхі над галавою, і таму начамі ён хадзіў, і таму, будучы праваслаўным, хадзіў у касцёлы. У царкве, стоячы на нагах, не дужа разаспішся, а тут лёг крыжам і… Страшэнна зручная вера каталіцызм!</div>
<div class="s5">Чалавека звалі Багдан Роскаш, а падчас Хрыстовай эпапеі — Тумаш Няверны, званы Блізнюк.</div>
<div class="s5">Ён кружляў па горадзе, сам не ведаючы чаго. Проста тут сядзеў Хрыстос, а Фама быў не з тых людзей, што кідаюць друга ў бядзе.</div>
<div class="s5">Тады, аглушаны ўдарам звона, ён амаль суткі праляжаў непрытомны пад кучай забітых латнікаў. Пасля неяк ачомаўся. На галаве ў яго была страшэнная, небывалай велічыні і афарбоўкі гуля, а чэрап гудзеў так, нібы ў ім святочна званілі тры Вялікія Зафеі. Ён убачыў заваленую целамі вуліцу, цвёрда сціснуў тоўстыя вусны. Зняў з забітага кітлік з белым крыжам, цеснаваты, узяў у манаха медны таўкач і засунуў яго за пояс. Падабраў меч і нечы кісцень.</div>
<div class="s5">Пасля здагадаўся, што пазнаць яго — дурная, няхітрая справа. Адпілаваў нажом канцы сваіх вусоў, гонару свайго, і спрэс забінтаваў галаву, пакінуўшы глядзець на свет толькі адно вока. Асцярожна абмінуў звон, спусціўся на вуліцу.</div>
<div class="s5">І вось некалькі дзён дарэмнага гойсання вакол замка, ратушы і зноў вакол замка. Фама ўтрапёна шукаў хоць маленькай магчымасці ўбачыць, прабрацца, памагчы. Ніводнай шчылінкі, ніводнага выпадку, ніводнай нагоды. Удзень і ўначы, удзень і ўначы. Так ходзіць ваўчыха вакол леснічоўкі, у якой звязаныя ляжаць яе ваўчаняты. Ходзіць, пакуль не наторкнецца на стралу.</div>
<div class="s5">Шукаў ён і сяброў, з якімі можна было напасці на замак ці ратушу і, у горшым выпадку, загінуць. Шукаў, не думаючы аб тым, што і сябры не дурні, каб з'яўляцца ў горадзе з адкрытымі тварамі, а значыцца, ён не пазнае іх, як і сябры не пазнаюць яго. Часам ён упадаў у роспач, але ўсё адно хадзіў і шукаў. Хаця б маленькую зачэпку! Шчылінку!… Бяссілле прыгнятала яго.</div>
<div class="s5">…Напярэдадні пакарання смерцю, за некалькі гадзін да размовы Юстына і Хрыста, яму пашанцавала, хаця і не так, як ён хацеў. Знясілены, зайшоў ён да карчмы і ўбачыў манаха-дамініканца. Той сядзеў і выпіваў, а каля ягонага локця ляжаў цыліндрычны скураны каўчэг-пенал, у якім носяць пергаментныя і папяровыя скруткі. Круглы твар манаха льсніўся, вочы былі масленыя. Ужо ўзяў.</div>
<div class="s5">Сам не ведаючы чаму, хутчэй за ўсё дзеля пенала (апошнія дні ўсё справаводства Гародні працавала на працэс аб паўстанні мужыцкага Хрыста, і ў пенале магло быць сёе-тое цікавае аб кімсьці з паплечнікаў), Фама сеў непадалёку ад манаха.</div>
<div class="s5">—&nbsp;Сябра, — сказаў той, — ну і ўпрыгожылі ж яны цябе, гадаўцы.</div>
<div class="s5">—&nbsp;Не кажы. Як далі па галаве — аж я ўсіх пап, пачынаючы ад святога Дамаса і да нашага, да Льва, адначасова ўбачыў.</div>
<div class="s5">—&nbsp;Нічога, — суцешыў манах, — за ўсё ім рыгнецца. Убачаць заўтра, як гэтага іхняга антыхрыста, зрэбнага апостала, шарачковага папу прыпякуць.</div>
<div class="s5">І ён паляпаў далонню па пенале. Машынальна.</div>
<div class="s5">Фама заказаў вялікі гляк гарэлкі і закуску. Пасунуўся бліжэй да дамініканца.</div>
<div class="s5">—&nbsp;За папу, — наліў яму Фама.</div>
<div class="s5">Выпілі. Закусілі свежага пасолу рыжычкамі.</div>
<div class="s5">—&nbsp;Папа наш — ого! — сказаў манах. — Я зрэў папу. Я цалаваў пантофлю папы.</div>
<div class="s5">—&nbsp;За пантофлю папы.</div>
<div class="s5">Выпілі. Закусілі вэнджанай гусяцінкай.</div>
<div class="s5">—&nbsp;Кажу табе — пантофлю я ў яго цалаваў. А і ручкіножкі расцалаваў бы. Таму што — леў.</div>
<div class="s5">—&nbsp;За ручкі, за ножкі, за тое, што леў.</div>
<div class="s5">Закусілі гарачым — румянымі калдунамі.</div>
<div class="s5">—&nbsp;Папа ўсё можа, — сказаў Тумаш. — Давай за тое, што папа ёсць, што ён усё можа.</div>
<div class="s5">—&nbsp;Не буду я піць за папу. Не магу.</div>
<div class="s5">Фама пахаладзеў. Размова пачынала смярдзець ерассю, а — праз яе — вогнішчам. Сярод гуляк маглі быць віжы. Ён жыва ўявіў, як пад'язджае пад дзверы карчмы «кошык для спаржы» і як яго валакуць туды, узяўшы пад белыя рукі, два здаравені ў аднолькавых плашчах.</div>
<div class="s5">—&nbsp;Г-гэта чаму?</div>
<div class="s5">—&nbsp;А ты мне наліць забыўся. Г-гы! Што, добра я пажартаваў?</div>
<div class="s5">—&nbsp;Тфу! Каб з табою павек так жартавалі… Ну, дык за тое, што папа ўсё можа. — Лёгкі туманец хмелю ад гэтага жарту выветрыўся з Фамовай галавы.</div>
<div class="s5">—&nbsp;А і папа не ўсё можа, — занатурыўся манах.</div>
<div class="s5">—&nbsp;Як гэта не ўсё?</div>
<div class="s5">—&nbsp;А так. Папа, як і царква, літасцівы павінен быць. Асудзіць ён можа. А выканаць прысуд — дудкі. І кардынал так. Для выканання прысуду міранам справу перадаюць.</div>
<div class="s5">—&nbsp;Брэшаш!</div>
<div class="s5">—&nbsp;Я табе брахну. Вось тут, — манах паляпаў па пенале, — справа антыхрыста. Нясу, каб войт подпіс паставіў. Вогнішча. «Без праліцця».</div>
<div class="s5">—&nbsp;А як не паставіць?</div>
<div class="s5">—&nbsp;Чаго ж гэта ён не паставіць? Памрэ хіба або з'едзе.</div>
<div class="s5">—&nbsp;Г-га. Растлумачыў ты мне. Добра. Дык давай за літасць папы, за тое, што і ён не можа.</div>
<div class="s5">Выпілі. Падкусілі падсоленымі ядрамі арэхаў. Манах пачаў нешта расказваць. Гэта было цікавае, змястоўнае, доўгае апавяданне. Шкада толькі, што Фама амаль нічога ў ім не зразумеў.</div>
<div class="s5">—&nbsp;Ідувойта справе… Колькожна сядзець?… Важліправа… Справеры… Антыхрыста — судзіць!… Безпралікрві… Пекла… Галакрык! Д'ячэрці! Чэр'явалы!… Сядзець — ані, спяшаюся. Павінныць паслухаднымі, вось, бо мы манахі. М-мы, братка!… Дзяцалую. Пайду.</div>
<div class="s5">Ён устаў і, хістаючыся, пайшоў да дзвярэй. Фама разлічыўся і, стоячы ў дзвярах, глядзеў, як ідзе манах… Так Роскаш даведаўся, які лёс чакае Хрыста.</div>
<div class="s5">…Дамініканец прыйшоў да дома Жабы толькі гадзіны праз паўтары, трохі, відаць, працверазіўшыся дарогай, таму што падышоў да брамніка даволі прама і, працягваючы каўчэг-пенал, уладна кінуў з-пад капюшона:</div>
<div class="s5">—&nbsp;Ад святой службы да войта. Прыкласці руку.</div>
<div class="s5">Яго прапусцілі. Жаба сядзеў ля нязменных начовак, і фігуркі ўжо былі расстаўлены на дне. Пачцівы дзеяч займаўся сваёй улюбёнай гульнёй.</div>
<div class="s5">—&nbsp;Што перадае святая служба?</div>
<div class="s5">—&nbsp;Зрабіце ласку прыкласці руку.</div>
<div class="s5">—&nbsp;Пасля. Пасля, — сказаў Жаба. — Пазней падпішу. На Замкавую плошчу прывязу.</div>
<div class="s5">—&nbsp;Павешанне?</div>
<div class="s5">—&nbsp;Што вы, ойча. Ды тут і вогнішча мала.</div>
<div class="s5">Жаба пусціў ваду, і яна пачала заліваць — каторы ўжо раз — шчаслівую даліну. Манах з цікавасцю глядзеў на гэта.</div>
<div class="s5">—&nbsp;Да жывёлаў і гадаў, — сказаў Жаба.</div>
<div class="s5">—&nbsp;Гэта што такое? — спытаў манах.</div>
<div class="s5">—&nbsp;Спроба. — Войт глядзеў, як фігуркі варушаць рукамі над галавой. — Заўтра трэба хутчэй з гэтай лухтою, з гэтым вылюдкам роду чалавечага скончыць. У мяне ўжо і людзі падрыхтаваныя. Пайду, адразу як дагарыць, па ваяводству з войскам. Чысціць трэба. Чысціць. Распусціліся. Брыду ў дзяржаве развялі. Вальнадумства. Здраднікі.</div>
<div class="s5">Узяў фігурку, паставіў на край начовак.</div>
<div class="s5">—&nbsp;Усё магу. Слухайся — уратуешся. Трымці — жыць будзеш. Непакорлівых Бог ненавідзіць, я ненавіджу. Думаць — ані.</div>
<div class="s5">Твар ягоны скамянеў ад утрапёнай велічы.</div>
<div class="s5">—&nbsp;А людзей не шкада?</div>
<div class="s5">—&nbsp;Ты сказаў? — звярнуўся войт да фігуркі. — Мудрагеліш? Ад ілжэфілосафаў набраўся? Я пагублю цябе, чарвяк, разам з думкамі. На!</div>
<div class="s5">Кінуў фігурку ў ваду. Тая пускала бурбалкі.</div>
<div class="s5">—&nbsp;Не, не яна, гэта я, — сказаў манах.</div>
<div class="s5">—&nbsp;Ай-а, ойча. Так-са-ма па-даз-рона… Ды не, чаго шкадаваць. Калі з кожнай сотні гэтых людцаў дзесятак павесіць — астатнія цішэй будуць.</div>
<div class="s5">—&nbsp;Рацыя, — сказаў дамініканец.</div>
<div class="s5">—&nbsp;Дык блаславі ж на ачышчэнне зямлі ад брыдоты.</div>
<div class="s5">Манах адкінуў капюшон. Жаба ўзняў вочы і аслупянеў, убачыўшы твар Фамы.</div>
<div class="s5">—&nbsp;Ну вось, — сказаў шляхціц. — Бяры пяро.</div>
<div class="s5">—&nbsp;Я табе…</div>
<div class="s5">—&nbsp;Слухай, войт, я табе не лялька, я табе не гліняшка. Роскашы жартаваць не любяць, і ты мне не Піліп Македонскі, выскачка ты, свінапас, халуй кепскага роду, тхароў тата…</div>
<div class="s5">—&nbsp;Як смееш?</div>
<div class="s5">—&nbsp;Ты, мабыць, спадзяешся да Цэзара дарасці. Дык не дарасцеш. Па-першае, таму, што ты — сала дурное, а па-другое, таму, што, калі ты зараз не падпішаш, я табе, гэткаму Карлу Вялікаму, заганю ногі менавіта ў тое месца, якім ты думаеш…</div>
<div class="s5">Войт узяў пяро.</div>
<div class="s5">—&nbsp;Пішы: «Уладаю войта забараняю страту агнём. Апошняе маё слова».</div>
<div class="s5">Жаба напісаў, усміхнуўся:</div>
<div class="s5">—&nbsp;Дурань ты, Фама, хто ж мне перашкодзіць пасля перапісаць?</div>
<div class="s5">—&nbsp;Я, — сказаў Роскаш. — Я перашкоджу. Я бласлаўляю цябе на ўсю астачу твайго жыцця.</div>
<div class="s5">Войт Цыкмун Жаба не паспеў крыкнуць. Фама з маху ўдарыў яго медным таўкачом па галаве:</div>
<div class="s5">—&nbsp;Бласлаўляецца раб Божы.</div>
<div class="s5">Справай хвіліны было б пайсці. Але Роскаша нешта мучыла, нечага было шкада. Раптам ён зразумеў, чаго шкада. Выграб з вады домікі, фігуркі, палацы — усё, што стаяла на дне вялізных начовак. Пасля кінуў туды цела войта і мацней пусціў ваду:</div>
<div class="s5">—&nbsp;Да жывёлаў і гадаў.</div>
<div class="s5">Праз некаторы час ён адшукаў па задворках, у гусцейшых лопухах, лебядзе і дудках, мёртва-п'янае цела дамініканца. Скінуў з сябе расу і паклаў яму пад галаву. Пасля пабудзіў, моцна расціраючы п'янаму вушы.</div>
<div class="s5">—&nbsp;Дапіўся, — з дакорам сказаў Фама, калі дамініканец спуджана ўскінуўся.</div>
<div class="s5">—&nbsp;Бацюхны, — жахнуўся той. — Сонца ж высока! Калі ж да войта?</div>
<div class="s5">—&nbsp;Я і кажу, што дапіўся. Ты што, забыў? Былі ж мы ў войта. Добра, што я цябе не кінуў, што сувой нёс. Згубіў бы недзе.</div>
<div class="s5">—&nbsp;Не можа быць.</div>
<div class="s5">—&nbsp;Глядзі, подпіс.</div>
<div class="s5">—&nbsp;Дзіўна, — сказаў манах. — Не згадзіўся на вогнішча… Ніч-чога не помню.</div>
<div class="s5">—&nbsp;Дзіва што. Ты хаця памятаеш, што ты рабіў?</div>
<div class="s5">—&nbsp;Н-не.</div>
<div class="s5">—&nbsp;Біцца лез. Цалаваў. Хапаў.</div>
<div class="s5">—&nbsp;Каго?</div>
<div class="s5">—&nbsp;Ды ўжо ж не войта.</div>
<div class="s5">—&nbsp;Няўжо дачку ягоную?</div>
<div class="s5">—&nbsp;Што ты, ты ж маленькіх шкадуеш.</div>
<div class="s5">—&nbsp;Ж-жонку, — абмякнуў дамініканец. — Што ж будзе?</div>
<div class="s5">—&nbsp;Нічога не будзе. Угаварыў я войта. Дый напалохаў трохі. Сказаў, што ты ў святой службе нават за Басяцкім сочыш. Цяпер табе толькі маўчаць трэба.</div>
<div class="s5">—&nbsp;Братка… Ты маўчы… Калі ласка!</div>
<div class="s5">—&nbsp;Я — магіла… А пасля яшчэ мадней было. Хацеў ты сесці проста пад распяццем на Ростані. Ледзь завалок цябе сюды. А ты — распранацца. «Марыля, — кажаш, — хадзі пад бок».</div>
<div class="s5">Дамініканец замыкаў, трымаючыся за галаву і хістаючыся.</div>
<div class="s5">—&nbsp;Ну, я і падумаў, што лепей, калі ты трохі паспіш. Выседзеў над табою, прасачыў, каб не абакралі.</div>
<div class="s5">—&nbsp;Братка, век Бога маліць… Гэта ж падумаць, сувой бы згубіў!</div>
<div class="s5">—&nbsp;Нічога, — сказаў Фама. — З кім не бывае. У мяне дык аднойчы горш было.</div>
<div class="s5">—&nbsp;Сябра, маўчы… Я гэтай гары цяпер…</div>
<div class="s5">—&nbsp;Дарэмна, — сказаў Фама. — Гэта толькі ўцягвацца не трэба, а ўжо як уцягнуўся — нішто. Хадзем, паправім галаву дый разыдземся. Спяшайся, браце.</div>
<div class="s5">Яны выпілі яшчэ па чарцы і разышліся, задаволеныя адзін адным. Манах панёс пенал з паперай, Фама пайшоў блукаць вакол замка. Сэрца ягонае плакала. Памілаванню, падпісанаму войтам, не паверыў бы ніхто. І адзінае, чаго ён, Фама, дамогся, што ён здолеў зрабіць, было збаўленне сябра ад залішніх пакут. Збаўленне ад самага пакутлівага пакарання. Пакарання агнём.</div>
</div>
<div class="chapter">
<h1 class="s1">РАЗДЗЕЛ LVІІ «І ЎБАЧЫЎ Я НОВАЕ НЕБА І НОВУЮ ЗЯМЛЮ»</h1>
<div class="s5">І ўбачыў я новае неба і новую зямлю; бо ранейшае неба і ранейшая зямля зніклі.</div>
<div class="s5"><i class="s4">Апакаліпсіс, гл, 21, ст. 1</i></div>
<p style="margin:0pt;">&nbsp;</p>
<div class="s5">У цемры прабівалася праз краты дымнае святло месяца. І ён спаў, і клубіўся дым заўтрашняга — не, сённяшняга ўжо — вогнішча ў конусе святла. І за ім прыйшлі і адвялі яго на касцёр бярвенняў. Прывязалі шэсць разоў, як то належыць, перахапілі за шыю ланцугом, і шуганула ў неба чырвонае полымя. Да зоркі, што мігцела сямю колерамі, да груганоў, што крычалі над шпілямі.</div>
<div class="s5">Яно лізала ногі і дабіралася да шырокіх светлых вачэй.</div>
<div class="s5">І ён сканаў.</div>
<div class="s5">І вось у дыме ці то вогнішча, ці то месяца зляцелі ўніз, да яго, анёлкі з калчанамі. Падхапілі Хрыста пад рукі і ўзвіліся ўгору. Ён імчаў і здзіўляўся толькі, як гэткія дзіцячыя, тоўстыя, як ніткамі перацягнутыя, ручкі могуць несці і не выпусціць яго.</div>
<div class="s5">Аблокі, аблокі ляцелі насустрач ім, наўскос і ўніз. Анёлкі, бліскаючы голымі задкамі, неслі Братчыка пад рукі, і знікла далёка пад імі зямля.</div>
<div class="s5">І ўстала наперадзе трайная вясёлка, на якой зіхацелі літары:</div>
<div class="s5">«НЯБЕСНЫ ЕРУСАЛІМ»</div>
<div class="s5">Клубіліся белыя, як снегавыя горы, але цёплыя, валакністыя аблокі. За весніцамі Нябеснага Ерусаліма, на воблачным паплаўцы — праз аблокі прараслі кветачкі, рамонкі і васількі — весяліўся хор анёлаў. Вадзілі карагод і гралі на цымбалах і скрыпках. Усе анёлы былі з крыламі, у чапурных і шыкоўных чугах і світках, нагавіцах добрага шарачку, моцных поршнях. Паміж імі было шмат гожых жанчын у аксамітных і ядвабных кабатах, з караблікамі на галовах. Крылы іхнія былі багата вышываныя. Яны скакалі, памахваючы пальмавымі галінамі, як хустачкамі.</div>
<div class="s5">—&nbsp;Гэй, каго гэта вы валачэце? — меладычна крычалі яны.</div>
<div class="s5">—&nbsp;Хрыста.</div>
<div class="s5">—&nbsp;Памагай Бог!</div>
<div class="s5">—&nbsp;Казаў Бог, каб ты дапамог! — смяяліся тыя, што неслі.</div>
<div class="s5">Усё хутчэй і хутчэй узносіўся Хрыстос. І ўсё мацней гучаў насустрач яму ў лікаванні і ўрачыстасці харал. Чамусьці «Алілуя» Джонсана*.</div>
<div class="s5">* Урэшце, як гэта «чамусьці»? Вось я прапаную ў якасці цудоўнай новай тэмы для багасловаў сваю геніяльную здагадку: уся зямная музыка, нават канкрэтная, да свайго стварэння на зямлі існавала на нябёсах і, па выбару, укладалася ў чалавека, як праграма ў біялагічнага робата. Учора Бах, сёння Эльвін Прыслі.</div>
<div class="s5">Яны праляцелі праз вясёлку. Стаялі на аблоках чыстыя раскошныя хаты з буслянкамі на стрэхах. Буслы стаялі ў іх на адной назе і ляскалі дзюбамі ў такт харалу. Адрыны, хлявы, павеці і вазоўні — усё было ў парадку, усё дагледжанае і ладнае, на вякі.</div>
<div class="s5">На аблочных дварах, зарослых душыстымі рамонкамі, вясёлыя дзеці гулялі ў «піва». Каціліся па аблоках, як па ваце, з клуба на клуб. Басаногі пастушок гнаў па хмарах сытых кароў з прыўкраснымі вачыма.</div>
<div class="s5">На самай высокай, сляпуча белай хмары стаяла хата з дзвюх састаўленых пяцісценак. І пры ёй таксама было ўсё, чаму трэба быць пры гаспадарлівай беларускай хаце: і хлявы, і адрына, і лазня.</div>
<div class="s5">На парозе хаты, падклаўшы рукі пад азадак, сядзеў і адпачываў пасля працоўнага дня самавіты Бог Саваоф, трохі падобны да сівавусага. Анёлкі апусцілі Хрыста перад ім.</div>
<div class="s5">—&nbsp;Вось, бацька, прынеслі.</div>
<div class="s5">—&nbsp;Добра, хлопцы… Заўтра трохі раней пабуджу. У Заэдэм'і скарадзіць трэба, пырнік з аблокаў так і лезе. Скажы ты, халера, ладу з ім ніяк не давядзеш, як з зямлі завезлі з гноем. Скарадзіць, хлопцы! Зноў жа, нектар з амброзіяй несабраныя. Ну, ідзіце, пакуль тое, выпіце там.</div>
<div class="s5">—&nbsp;Дзень добры, — сказаў Хрыстос.</div>
<div class="s5">—&nbsp;Здароў, — сказаў Бог. — Заходзь у хату.</div>
<div class="s5">—&nbsp;А я ў цябе не верыў, ойча.</div>
<div class="s5">—&nbsp;І правільна рабіў. Гэта ж як сон. Сон тых, хто пакутуе. Хто гіне, як ты.</div>
<div class="s5">Зайшлі ў хату, выцершы ад аблок ногі на смугчастым хадніку. Памылі рукі пад гліняным рукамыйнікам. Марыя, вельмі падобная на Анею і Магдаліну, разам узятых, кланялася нізка:</div>
<div class="s5">—&nbsp;Заходзь, госцейка, заходзь, родненькі. А вось жа і думала, што добры чалавек зойдзе. Мыйся, частаваць зараз буду, хуценька. А што гэта за госцейка такі даражэнькі?</div>
<div class="s5">У хаце ўсё было багата. Вышываныя ручнікі, габляваная падлога. На паліцах — паліваныя місы, цэлых дваццаць штук. Белая печка з дзесяткамі выступаў і ніш, размаляваная кветкамі і грывастымі конямі. На дубовым стале, на суровым ільняным абрусе — «удовы» ў выглядзе абаранкаў з траўнічкамі, ягаднымі водамі і, мяркуючы па водары, з кмяноўкай, высыпаная вяленая рыба, вогнедышныя ракі, пасыпаныя зялёным кропам, чорны хлеб, печаны на кляновых лісцях, каўбаса, выкалупаная са збана, дзе ляжала яна і зберагалася ў топленым халодным сале. Тут жа гуркі салоныя і гуркі свежыя, а пры іх мёд, рэдзька ў смятане, белы сыр, клятчасты ад радзіны, у якую быў загорнуты, мочаныя яблыкі і шмат-шмат чаго яшчэ. Саваоф разбіраў нажом бліскуча-карычневую тушку вэнджанай гусі. Хрыстос сядзеў на покуці і глядзеў на ўсё гэтае багацце.</div>
<div class="s5">—&nbsp;Гэта вы ўсе так ясцё?</div>
<div class="s5">—&nbsp;Эге ж.</div>
<div class="s5">—&nbsp;Па святах?</div>
<div class="s5">—&nbsp;Чаму? Кожны дзень. Дый ты ж хацеў гэтага для людзей.</div>
<div class="s5">—&nbsp;Хацеў. Не верыў, што будзе скора.</div>
<div class="s5">—&nbsp;Бу-удзе.</div>
<div class="s5">Саваоф дастаў з-пад лавы «бусла». Усміхнуўся:</div>
<div class="s5">—&nbsp;Бач, зноў адліла трохі ў белае цеста. Гэта ж гэткі прадукт зглуміць!</div>
<div class="s5">—&nbsp;А хопіць вам заліць вочы, — удавана злуючыся, сказала Марыя. — Гэта ж, бач, хаваюцца за бутэлькай гэтай, як зайцы за пнём, дык яшчэ мала гэтага ім. До! Траўнічкам дап'яце. Частуйся, госцейка. Каб ужо і сыты і п'яны. Усяго хопіць. Усё ў нас ёсць. Унь як Мікола святы прыходзіць з жонкаю, дык жонка ідзе і саначкі за сабою ў госці цягне. Загадзя. Каб, значыцца, дадому пасля адвезці… А цябе і напоім, і пакладзём, і, як па звычаі беларускім належыць, у ложак яшчэ чарку табе прынясу.</div>
<div class="s5">—&nbsp;Во, забалаболіла, — з любоўю сказаў Саваоф. — Чуеш, кум? Ды ты не таранці, Марыля. Ты капусту падавай… Ну, з прыбыццём, сынок.</div>
<div class="s5">Выпілі. Перахапіла дых. Сталі закусваць. Марыля прынесла гарачы гаршчок.</div>
<div class="s5">—&nbsp;Пад'еш, бацюхна, удосталь.</div>
<div class="s5">—&nbsp;Ану, пад капусту.</div>
<div class="s5">Яны елі. Марыля падлівала, падкладвала, рассцілала на Юрасевых каленях ручнік, глядзела на яго гаротна, падшыбіўшыся рукою.</div>
<div class="s5">—&nbsp;Расказвай, — сказаў трохі пасля Саваоф. — Як там на маёй зямлі беларускай? Сам ведаю, паскудна так, што горай быць не можа, дзякуючы лютым пастырам гэтым, але ты расказвай, кажы.</div>
<div class="s5">І Хрыстос расказаў. Пра ўсё. Пра голад і круцельствы, пра ашуканства, прыгнёт, подласць, ханжаства і забойствы сумленных. Пра справу веры і святую службу, пра дзікае прыніжэнне годных і зацісканне рота, пра бессаромную ліслівасць і высокую мужнасць, пра ярасць і мяцеж, пра дзікі боль і высокую журбу, пра ўсё, аб чым мы ўжо ведаем.</div>
<div class="s5">…Плакала Марыля, калі ён скончыў, а сам ён сядзеў, закрыўшы далонямі твар.</div>
<div class="s5">Саваоф высмаркаўся ў белую анучку, паківаў галавою, наліў Хрысту гарэлку замест чаркі ў здаравенны кубак і сказаў глуха:</div>
<div class="s5">—&nbsp;Выпі. Табе цяпер во гэтак і трэба лупянуць. Зап'еш тут ад такога жыцця. Выпі. Плюнь, сынок. Ну, што ты з імі зробіш, калі яны там на зямлі дурні, чакушы ашалелыя. Маладыя яны яшчэ, людзі. Дурныя, пакуль тое.</div>
<div class="s5">—&nbsp;Дык што ж, і за такіх гінуць?</div>
<div class="s5">—&nbsp;Выпі… Выпіў?… І за такіх, сынок… І за такіх, якія яны будуць.</div>
<div class="s5">—&nbsp;Якія?</div>
<div class="s5">—&nbsp;Глядзі.</div>
<div class="s5">І Саваоф шырока расчыніў акно.</div>
<div class="s5">У разрывах аблокаў усё часцей і часцей відаць было зямлю. І вось уся яна адкрылася вачам. У аквамарыне акіянаў, дзе плавалі добрыя рыбы, у зелені пушч, дзе, нечапаныя, непалоханыя, хадзілі алені і мірныя зубры.</div>
<div class="s5">У золаце ніў і плаціне паўночных рэк, у срэбнай белі бясконцых садоў.</div>
<div class="s5">Буслы луналі над багатымі вёскамі, і кожная вёска была, як пахучы букет. Зямля, уся прыбраная, чыстая да таго, што на ёй немагчыма было знайсці аніводнай сувалакі пырніку, дагледжаная да таго, што яе можна было абысці босаму, нідзе не парэзаўшы ног, гэтая зямля дымела ад сытасці і задаволення, на вачах гонячы ўгору злакі і дрэвы. Залатыя пчолы жундзелі ў шатах ліп. Паўсюль былі дастатак і заможнасць, паўсюль — сляды бясконца прыкладзеных да справы чалавечых рук.</div>
<div class="s5">І вось з'явілася перад вачыма Братчыка тая зямля, па якой ён хадзіў і з якой прыйшоў. Ён пазнаў некаторыя старыя будынкі, старанна дагледжаныя, непарушна захаваныя людзьмі. І зямля гэтая была прыўкрасная, як і тады, але замест хат, падобных на хлявы, узніклі будыніны са смалістай сасны і каменя, і новае паўсюль віравала жыццё. Яна была прыгажэй за ўсё, што ён бачыў праз аблокі. Вялізныя каровы, якіх ніхто не забіваў, мірна жавалі жвачку і пахнулі малаком. Коні, якіх ніхто не біў, хадзілі па густа-зялёных паплавах і глядзелі на свет чалавечымі вачыма, людзі, якіх ніхто не падманваў, не рабаваў і не крыўдзіў, працавалі на палях і спявалі.</div>
<div class="s5">Гарады былі — дзіва дасканаласці, і нават сярод палёў сям-там стаялі блакітныя, дзіўнай прыгажосці палацы і вежы.</div>
<div class="s5">Абдзёртая і няшчасная пры ім, абрабаваная ваяводамі і войтамі і драпежнымі набегамі чужынцаў, яна зараз распасціралася перад ім у нятленным ззянні вечнай красы. Мудрая, працавітая, багатая, улюбёная. Радзіма!</div>
<div class="s5">І гучалі на ёй песні, і даляталі з яе галасы. Гучала, як музыка, пяшчотная і цвёрдая, прыўкрасная, вечная, неў-міручая беларуская мова.</div>
<div class="s5">І мужыцкі Хрыстос заплакаў. І слёзы пакаціліся па ягоных шчаках. А над ім легкаважна, з разлёту круцячыся цераз галаву, званілі, меладычна смяяліся, лікавалі званы.</div>
<div class="s5">Проста над галавою чалавека, які спаў і плакаў у сне, прагучаў дзікі ўдар у бок лянівага і непарушнага замкавага звона. Звярыны рык, роў дэмана, якога катуюць. Здрыганулася зямля.</div>
<div class="s5">Яшчэ ўдар… Яшчэ… Яшчэ…</div>
</div>
<div class="chapter">
<h1 class="s1">РАЗДЗЕЛ LVІІІ «РАСПНІ ЯГО!»</h1>
<div class="s5">Слухаючы гэта, яны рваліся сэрцамі сваімі і скрыгаталі на яго зубамі.</div>
<div class="s5"><i class="s4">Дзеянні, гл. 7, ст. 54</i></div>
<p style="margin:0pt;">&nbsp;</p>
<div class="s5">Забіты ляжыць сярод поля</div>
<div class="s5">Правадыр гэтай раці — Хрыстос.</div>
<div class="s5"><i class="s4">Генры Лангфэла</i></div>
<p style="margin:0pt;">&nbsp;</p>
<div class="s5">Раўлі званы. На вуліцах густа варушыўся народ. Неба было сіняе і надзвычай спякотнае для верасня, з навальнічнымі хмарамі на даляглядзе. Здавалася, што на кароткі час вярнуўся ліпень. Над Нёманам, над Замкавай гарой, над Зітхальным гарбом, над усёй Гародняй плылі і плылі срэбныя павуціны.</div>
<div class="s5">Камедыю добра арганізавалі і толькі што не адрэпеціравалі. Кашпар Бекеш, які толькі два дні як прыехаў з вёскі і не бачыў усяго, што адбывалася ў Гародні, распытаўшы аб падзеях і паназіраўшы за падрыхтоўкаю, толькі і сказаў:</div>
<div class="s5">—&nbsp;Стараюцца. Са скуры вон лезуць. Гэта ж ганьба, калі атрымаецца горш, чым у Ерусаліме калісьці. Дык там дзікуны былі, а тут… проста мярзотнікі.</div>
<div class="s5">Святая служба сапраўды лезла са скуры. Яшчэ раніцай Юрася прывезлі з радавай турмы на Падол, на бераг Нёмана. Менавіта адсюль ён павінен быў падымацца Ўзвозам да замка, на Ўздыхальню. Па ўсёй гэтай дарозе двума ланцугамі стаяла закутая ў сталь варта. Людзей у лахманах паўсюль адцяснілі далей, да сцен дамоў, у двары і нішы. За спінамі латнікаў стаялі людзі, апранутыя ў аксаміт і дарагі фалендыш, буркацель і парчу. Зіхацела багатая зброя, вясёлкавыя паясы, пальчаткі тонкай скуры, саф'ян абутку.</div>
<div class="s5">І гэта было добра. Трэба было паказаць усім такі выбух народнага гневу, каб зрабілася ясна: паўтарэння Хрыстовай гісторыі ў Гародні не будзе.</div>
<div class="s5">Дзеля Хрыста збілі вялізны сасновы крыж, які ён меўся зацягнуць на Зітхальню. Ён павінен быў ісці першым, і з ім толькі два вартаўнікі з кордамі пры боку, з бізунамі ў руках. Астатнія ўдзельнікі працэсіі павінны былі ісці сажнях у пяцідзесяці за імі, нібы даючы зразумець, што на больш блізкай адлегласці нават дыханне асуджанага можа апаганіць.</div>
<div class="s5">Першымі ў гэтай працэсіі ішлі дзеці нявіннага ўзросту, апранутыя анёламі; белыя, напаўпразрыстыя адзенні, наплоеныя валасы, крылы з вясёлкавай матэрыі і васковыя свечкі ў руках. За імі — пяцьдзесят дзяўчат з багатых сем'яў, таксама ў белым і таксама са свечкамі. Яны павінны былі ўсю дарогу спяваць адпраўныя малітвы. За дзяўчатамі ішлі манахі, апранутыя ў чорныя і белыя саваны з дзіркамі, прарэзанымі на месцы вачэй, а за імі крочылі латнікі.</div>
<div class="s5">Вышэйшае духавенства павінна было выйсці працэсіяй насустрач ужо каля самой Уздыхальні.</div>
<div class="s5">Крануліся з месца гадзін у дзевяць раніцы, але было ўжо нясцерпна горача. Увесь папярэдні дзень і ўсю ноч выспявала, відаць, ды так і не выспела навальніца. Пыл курэў пад нагамі, нябачныя былі ў святле сонца агеньчыкі над воскам свечак, блішчэла сталь і медзь, калыхаліся крыжы ў руках манахаў, анёльскімі галасамі спявалі адпраўныя малітвы цнатліўкі.</div>
<div class="s5">Прачыталі ад імя суда прысуд, у якім гаварылася пра здзек з царквы і замах рачонага Хрыста на сапраўдную веру, пра тое, што рачонага Хрыста магістрат, якому царква таго Хрыста аддала, прысудзіў (пры адным праціўніку, бурмістру Юстыну) пакараць, з хлуслівым сваім крыжам, літасціва і без праліцця крыві.</div>
<div class="s5">Латнік шліхтануў Юрася бізуном, каб лепей запомніў.</div>
<div class="s5">—&nbsp;Ясна, — сказаў той, ускідваючы на плячо цяжкі крыж. — Чаго б яны яшчэ пралілі? Кроў яны выпілі даўно, і з мяне, і з людзей.</div>
<div class="s5">І пайшоў па Ўзвозе ўгору. Вельмі-вельмі павольна. Цяжка было, дый спяшацца не было прычыны.</div>
<div class="s5">Лотр яшчэ гадзіну таму даслаў да Жабы ганца. Ля Ўздыхальні ўжо два дні назад быў падрыхтаваны касцёр дроў і слуп, і паводзіны войта, які адмовіўся змацаваць скарыстанне вогнішча сваім подпісам, выглядалі, па меншай меры, дзіўна. Трэба было даведацца, што гэта азначае, і, калі войт падпісваў канфірмацыю п'яны, дабіцца, каб закрэсліў свой подпіс і вярнуўся да старой сваёй прапановы, да кары агнём.</div>
<div class="s5">Кардынал стаяў на замкавым гульбішчы разам з Басяцкім, Камаром і свецкімі ўладамі, чакаў, слухаў, як далятаюць ад Нёмана анёльскія спевы, і глядзеў, як паўсюль — на вежах, на дахах, на мурах, на шпілях, у вокнах і на брамных кратах — стаіць, вісіць, туліцца, гамоніць, варушыцца народ.</div>
<div class="s5">А па Ўзвозе паўзла і паўзла ўгору стракатая і пыльная ўжо змяя працэсіі. Братчыку было пакутна цяжка ісці. Сонца паліла, ногі вязнулі ў пыле і пяску, якія былі за лета стакрот перамяшаныя нагамі, коламі грузавых павозак, капытамі коней. Увесь гандаль Гародні праплываў ад караблёў да складаў і ад складаў да караблёў гэтай дарогай. На ўвесь гэты гандаль ён, Юрась, і замахнуўся, ім быў прададзены.</div>
<div class="s5">Цяжка ісці. Пот лье з ілба. Каб уторкнулі ў рот заткала, як прапаноўвалі, не ўзышоў бы. Гэта і прымусіла іх адмовіцца. Гэта і яшчэ тое, што добра арганізаваны «справядлівы гнеў народны» заглушыць любыя ягоныя словы, каб нават і ўздумаў кідаць іх людзям. Цяжка! Вялізны крыж гне амаль напалам. Вось і канец камедыі, на ўдзел у якой яго сілком штурхнулі некалькі месяцаў назад.</div>
<div class="s5">Якраз у гэты час да гульбішча падляцеў ганец, скочыў з каня, узбег па сходах, пачаў шаптаць нешта на вуха Лотру.</div>
<div class="s5">—&nbsp;Хто? — пабарвавеў той.</div>
<div class="s5">—&nbsp;Невядома. Раніцай толькі і знайшлі. Не любіў ён, калі яго ад таго занятку адрывалі. Кажуць, манах нейкі заходзіў.</div>
<div class="s5">Лотр і Басяцкі глядзелі на натоўп. Манахаў пад капюшонамі там было сапраўды безліч і страшэнная сіла.</div>
<div class="s5">—&nbsp;Мо агледзець усіх? — ціха спытаў дамініканец.</div>
<div class="s5">—&nbsp;Ад вас, казалі, манах, — яшчэ цішэй сказаў ганец.</div>
<div class="s5">Пёс Божы збялеў:</div>
<div class="s5">—&nbsp;Не-не… Не будзем… Гэтага яшчэ не хапала, каб думалі, што гэта я руку прыклаў. А мне нашто? Мне з ім зручна было. Болей ужо мы такога дурнога войта не знойдзем, не тым хай будзе памянуты нябожчык… Добра, ідзі.</div>
<div class="s5">Яны глядзелі б на натоўп яшчэ з большым страхам, каб ведалі, колькі сярод людзей у расах ілжэманахаў, якія не разумелі па-латыні і слова, ніколі не жылі ў келлях і не праходзілі пострыгу.</div>
<div class="s5">—&nbsp;Дык што ж, — сказаў Лотр. — Подпіс зменены не будзе. Вогнішча?</div>
<div class="s5">—&nbsp;Вогнішча нябожчык не ўхваліў. Шыбеніца.</div>
<div class="s5">Басяцкі ўсміхнуўся:</div>
<div class="s5">—&nbsp;Залёгка думаеце яго жыцця пазбавіць.</div>
<div class="s5">—&nbsp;Не ведаю іншых спосабаў, каб без праліцця крыві.</div>
<div class="s5">Мніх-каплан зашаптаў нешта яму на вуха. Лотр падціснуў вусны:</div>
<div class="s5">—&nbsp;Ці не будзе занадта падобна да таго? Небяспечнае падабенства. Прымхлівасць чалавечая толькі таго і чакае. Такія чуткі ды легенды пойдуць.</div>
<div class="s5">—&nbsp;Лухта. Затое застрашліва. І ці не горш за вогнішча. Тое што, найбольш гадзіна. А тут найменш суткі.</div>
<div class="s5">Кардынал маўчаў. І ўрэшце кіўнуў галавою. Адважыўся.</div>
<div class="s5">—&nbsp;Мяшчане славутага месца! Войт наш хуткім чынам памрэ. Але якая б вялікая ні была наша журба — упадаць у роспач мы не павінны. Нам належыць перамагчы сваё сэрца і, спадзеючыся на волю Божую, тварыць далей справу ягоную. Царква не лье крыві. Войт не згадзіўся на вогнішча, і мы павінны паважаць яго апошнюю волю. Але, калі не змацаваны пячаткаю ўлады агонь…</div>
<div class="s5">Над натоўпам вісела мёртвае маўчанне.</div>
<div class="s5">—&nbsp;…хай вісіць гэта адроддзе пекла на хлуслівым сваім крыжы. Не прыбіты, як Збаўца наш, які выкупіў першародны грэх чалавечы (не, мы не будзем ганьбіць падабенствам смерці гэтага махляра вялікую смерць Езуса), а прывязаны, чым падоўжацца пакуты ягоныя ў выкупленне грахоў сваіх.</div>
<div class="s5">Ціхі плач узнік сярод лахманоў. Але роў захаплення заглушыў яго, і ніхто не пачуў, як ахнуў, пачуўшы гэта, адзін чалавек.</div>
<div class="s5">Чалавек гэты стаяў на кутняй вежы, што навісла над Нёманам. Проста пад ім, пад мурам і стромай, ішоў па Ўзвозе чалавек з крыжам на плячы.</div>
<div class="s5">—&nbsp;Дапамог.</div>
<div class="s5">На вежы, акрамя чалавека, стаялі яшчэ двое, якія таксама, відаць, здолелі сунуць у лапу кустоду вежы. Трохі наводдаль стаяў маўклівы, як статуя, манах у плашчы з капюшонам. А бліжэй шалеў ад захаплення, галасіў і ляпаў па плячах то чалавека, то манаха, нібы збіты са сваіх хлябоў, хлебнік.</div>
<div class="s5">—&nbsp;Распні яго! Распні! — Ён пляваў уніз. — Тфу на цябе! Тфу! Сабака! Ерэсіярх! У пекла пойдзеш, а я да Пана Бога. Тфу! Распні! Распні!</div>
<div class="s5">Чалавек крэкнуў, нагнуўся, нібыта каб паправіць рэмень поршня. І раптам жалезнай хваткай схапіў хлебніка за ногі, ірвануў і перакуліў цераз парапет. Хлебнік з крыкам паляцеў уніз.</div>
<div class="s5">—&nbsp;Бач ты, як ён да Бога спяшаецца, — сказаў чалавек, з пагрозай гледзячы на манаха.</div>
<div class="s5">Але манах глядзеў не на яго, а на тое, як хлебнік грукнуўся аб зямлю, як падскочыла і пакацілася ўніз па схіле, стукаючыся аб камяні, ягонае цела, як яно нерухома ўпала на дарогу амаль ля Хрыстовых ног.</div>
<div class="s5">Хрыстос пераступіў цераз труп.</div>
<div class="s5">І тады манах высунуў з-пад плашча кісці рук. Рукі былі залатыя.</div>
<div class="s5">—&nbsp;Фама, — сказаў ён чалавеку з завязанай галавою. — Брат. Ты жывы?</div>
<div class="s5">—&nbsp;Вус, — голас Фамоў сарваўся. — І ты жывы? Гора якое. Ты нашто тут?</div>
<div class="s5">—&nbsp;Ды вось… можа, хаця цела ад ганьбавання ўратую.Фама абняў яго. Рукі ягоныя калаціліся.</div>
<div class="s5">—&nbsp;Браце… Мілы… Пачакай… Мы двох… У мяне сілы ў сто разоў прыбыло. Мы яшчэ ім справім нештачка.</div>
<div class="s5">У натоўпе між тым нехта спытаў:</div>
<div class="s5">—&nbsp;Чаго гэта там крык?</div>
<div class="s5">—&nbsp;Ды вось, з вежы нехта зваліўся. Цікаўнасць усё.</div>
<div class="s5">—&nbsp;А-а.</div>
<div class="s5">Братчык стаў. Яго паспрабавалі былі падганяць бізунамі, але ён не рухаўся, глядзеў назад, на працэсію, якая цяпер была ўся як на далоні.</div>
<div class="s5">—&nbsp;Ты што? — вызверыўся вартавы.</div>
<div class="s5">—&nbsp;Змоўч, нікчэмнасць. Бач, які ў мяне эскорт ганаровы. — Ён цяжка дыхаў, але гаварыў з'едліва. — Табе такога за ўсё жыццё не заслужыць, як ні пніся. Манахі… У саванах… Кожны, як Лазар, калі ён, тры дні ў магіле пралежаўшы, прагуляцца выйшаў. І смярдзіць, як той Лазар. Мёртвыя. А можа, таму, што ўсё жыццё не мыюцца.</div>
<div class="s5">Пайшоў далей. Твар ягоны быў амаль ля зямлі, і кроў з рассечанай галавы падала ў пыл.</div>
<div class="s5">Перад самым крутым пад'ёмам ён зноў спыніўся. Яму прыйшло ў галаву, што будзе і непрыгожа і ганебна, калі ён вось так, ніца схілены, амаль паўзучы, будзе ісці праз гэты разубраны, нахабна-сыты, варожы натоўп.</div>
<div class="s5">Хрыстос умацаваў ногі, напружыўся і ўскінуў крыж сабе на карак. Прытрымаў яго раскінутымі рукамі. Так насілі гакаўніцы разбойнікі і пастухі.</div>
<div class="s5">Выпрастаўся.</div>
<div class="s5">Пайшоў, вязнучы ў пяску.</div>
<div class="s5">Фама і Вус з жахам і шкадобай глядзелі на гэта. Пасля не стала сілы глядзець. Яны спусціліся з вежы і пачалі штурхацца праз натоўп.</div>
<div class="s5">—&nbsp;Бачыш, што ў мяне? — Фама паказаў Вусу схаваны пад плашчом лук.</div>
<div class="s5">—&nbsp;Эх, браце, нічога ты ім не зробіш, — уздыхнуў Ціхон. — Два нас. Толькі два.</div>
<div class="s5">Каб яны ведалі, колькі ў натоўпе замаскіраваных сяброў, іхні адчай саступіў бы месца цвёрдасці. Але яны да самага канца так і не даведаліся пра гэта.</div>
<div class="s5">Ішоў праз натоўп чалавек, на якім манашы плашч падазрона тапырыўся. І ў спіну гэтаму чалавеку буркнуў нейкі рамеснік:</div>
<div class="s5">—&nbsp;Манахаў яшчэ нанесла. Навалач. Навухаданосары.</div>
<div class="s5">І тады манах вярнуўся, узяў чалавека за руку і прыўзняў капюшон.</div>
<div class="s5">—&nbsp;Кірык! — ціха ахнуў рамеснік. — Жывы?</div>
<div class="s5">—&nbsp;Ціха, браце! Зброю маеш?</div>
<div class="s5">—&nbsp;Клявец пад плашчом.</div>
<div class="s5">—&nbsp;Старайся праціскацца да эшафота. Дзе больш за ўсё рас.</div>
<div class="s5">—&nbsp;Любыя, мілыя, няўжо нашы? Не кінеце?</div>
<div class="s5">Кірык Вястун, Марка Турай і Кляонік сапраўды не збіраліся кідаць на эшафоце свайго верхавода. Мала было надзеі адбіць яго. Ніхто не хацеў загадзя каркаць, але больш за ўсё было шансаў самім застацца на замкавым двары, палегчы пад мячамі варты.</div>
<div class="s5">Адзіны шанс давала нечаканасць нападу. Каваль за гэтыя дні здолеў сабраць сотні дзве ўзброеных людзей з «недабітых». Частка іх моцным кулаком стаяла паблізу Ўздыхальні. Яны павінны былі ў належны момант напасці на варту каля эшафота, перабіць яе і, схапіўшы асуджанага, цягнуць яго да мура, які выходзіў на Нёман. На гэтым шляху, да самых муроў, стаялі два рады сваіх людзей. Калі справа пачнецца, яны напруць на натоўп і ачысцяць для ўцекачоў праход, каб ніхто не перашкаджаў, не блытаўся пад нагамі. За мурам, пад адхонам, чакаюць коні.</div>
<div class="s5">Застаецца, што праўда, яшчэ і мур. І вось тут, калі не спраўдзіцца разлік, усё будзе скончана. Тады толькі і застанецца, што ўчыніць сечу і загінуць.</div>
<div class="s5">Калі ж выпадзе адзінае з сотні ачко ўдачы — тады тыя, што стаяць зараз у расах, будуць гарлаць, біцца, усімі сродкамі арганізоўваць замяшанне, збянтэжанасць, паніку. Застрануць у браме, будуць замінаць варце, як мага адцягнуць момант пагоні, а пасля будуць рассейвацца па адным.</div>
<div class="s5">Здаецца, усё было падрыхтавана. Каваль прыжмуранымі вачыма агледзеў усё поле дзеяння і сваіх людзей на ім, уздыхнуў і пайшоў да эшафота. Праціснуўся да дваіх францысканцаў (гэта былі Марка і Кляонік), паціснуў ім локці.</div>
<div class="s5">—&nbsp;Гатова. Будзем чакаць. Іуда з Анеяй дзе?</div>
<div class="s5">—&nbsp;Унь, — сказаў Марка.</div>
<div class="s5">—&nbsp;Ведаюць месца, дзе сыдземся?</div>
<div class="s5">—&nbsp;Ведаюць, — сказаў Кляонік. — Хутар Фаўстыны.</div>
<div class="s5">—&nbsp;Добра. Трымайцеся цвёрда, сябры.</div>
<div class="s5">…Чалавек з крыжам з'явіўся ў замкавай браме. І тут ужо не крык, а нясцерпны галас скалануў паветра. У замкавым двары, дзе можна будзе ўбачыць увесь каразн, з пачатку да канца, сабраліся найбольш знакамітыя, паважныя і багатыя.</div>
<div class="s5">—&nbsp;Распні яго! Распні!</div>
<div class="s5">Варта ледзь стрымлівала дрэўцамі гізаўраў натоўп, які лез, дзёрся, пляваў, віснуў, імкнучыся дацягнуцца і ўдарыць. І ў гэтым рыку зусім не чуваць было, як ціха плакалі людзі каля муроў.</div>
<div class="s5">Чулі гэта нямногія. У прыватнасці Кашпар Бекеш і Альбін-Рагвал-Алёйза Крыштофіч, якія стаялі на выступе кантрфорса, каля замкавага палаца. Бекеш нібы трохі пасталеў. Усё той самы меч у залатых піхвах, тая самая вытанчаная прыгажосць вопраткі, тая ж усмешка. Тыя самыя сонечна-залатыя валасы падаюць з-пад берэта. Але ў вялізных вачах, побач з трохі пагардлівай памяркоўнасцю — сталае, цяжкае разуменне.</div>
<div class="s5">—&nbsp;Разгул цёмных страсцей, — сказаў Крыштофіч.</div>
<div class="s5">—&nbsp;Усё трэба бачыць на свае вочы. Нават самазванцаў.</div>
<div class="s5">—&nbsp;Сядзеў бы лепей дома, канчаў свае «Разважанні аб розуме». Цудоўная можа быць кніга.</div>
<div class="s5">—&nbsp;Хачу бачыць. Нават пекла хацеў бы бачыць. Што з табой, брат Альбін?</div>
<div class="s5">—&nbsp;Я думаю, што мне давядзецца кінуць цябе, сынок. Не пазней чым заўтра я ўцякаю з горада. У Вільню.</div>
<div class="s5">—&nbsp;Чаму гэта?</div>
<div class="s5">—&nbsp;Глядзі, — Крыштофіч працягнуў руку.</div>
<div class="s5">Да чалавека з крыжам адусюль цягнуліся кулакі.</div>
<div class="s5">—&nbsp;Смерць! Смерць яму!</div>
<div class="s5">—&nbsp;Варта! Малайцы нашы! Сла-ава! З гэтымі не пабрыкаешся! Дудкі!</div>
<div class="s5">—&nbsp;Хай памрэ!</div>
<div class="s5">—&nbsp;Хай! Хай!</div>
<div class="s5">—&nbsp;Збавіцель! Выратавальнік! Выратуй самога сябе!</div>
<div class="s5">Бекеш перасмыкнуўся:</div>
<div class="s5">—&nbsp;Страшна.</div>
<div class="s5">—&nbsp;Таму мне і трэба ўцякаць. Бачыш, яны даспелі. Не сёння, дык заўтра возьмуцца і за нас. І гэтыя будуць памагаць і ўхваляць. Кажу табе, яны даспелі. Табе яшчэ можна некаторы час заставацца тут. А я абразіў Лотра. Гэты не забудзе, успомніць.</div>
<div class="s5">—&nbsp;Страшна, — сказаў Бекеш. — Я разумею цябе. Як бы і мне не давялося ўцякаць адсюль следам за табою.</div>
<div class="s5">—&nbsp;Чуеш? — спытаў Крыштофіч.</div>
<div class="s5">Нехта непадалёку ад іх філасофстваваў, б'ючы сябе кулакамі ў грудзі:</div>
<div class="s5">—&nbsp;Вось я веру. Я ісцінна, глыбока веруючы. Але ж верхнія людзі, начальнікі, павінны пайсці мне насустрач, памагчы, раз і назаўсёды распарадзіцца, у што мне верыць.</div>
<div class="s5">—&nbsp;То ж бо, — сказаў Кашпару брат Альбін. — У Гародні нам больш няма дарогі, няма жыцця.</div>
<div class="s5">…У гэты момант камень ударыў Хрыста па галаве. Адразу за гэтым малады купчык падскочыў, кінуў прыгаршчу гразі. Братчык ірвануўся да яго, такі страшны, што купчык заверашчаў, кінуўся ад яго, упаў пад ногі натоўпу.</div>
<div class="s5">—&nbsp;То ж бо. Над пешым арлом і варона з калом.</div>
<div class="s5">Крычаў, наддзіраючыся, так, што глотка раздзімалася ад крыку, звераваты Іллюк:</div>
<div class="s5">—&nbsp;Распні!</div>
<div class="s5">Крычаў і не бачыў, што зусім побач з ім — непрыкметны шэры чалавек у світцы з доўгімі рукавамі. Глядзіць цьмянымі, нібыта невідушчымі, вачыма то на расстрыгу, то на Хрыста.</div>
<div class="s5">Шэры толькі што прыйшоў у Гародню. Хаваўся ад гневу Іллюка і святой службы, бо не выканаў даручэння. Але, дачуўшыся аб пакаранні смерцю, не вытрымаў, прыйшоў. Цяпер яму было невымоўна брыдка. Ажывалі ў яго фанатычнай цёмнай душы нейкія вобразы, успаміны, параўнанні. Вось крычыць той, хто калісьці абыякава паслаў яго на смерць, і вось вядуць чалавека, якога не ўзяў ікол і які дараваў яму замах на сваё жыццё. Брыда гэта ўсё.</div>
<div class="s5">Шэры слухаў. Непадалёку ад яго ціха гаварылі мужчына — відаць па ўсім, іудзей — і жанчына. Пераапранутыя, але ён пазнаў іх. Яны тады былі з гэтым. Яму зусім не хацелася іх выдаваць.</div>
<div class="s5">—&nbsp;А я думаў — самы вялікі шум, гэты калі ў Слоніме размяркоўваюць даход кагала. — Вочы Раввуні падазрона блішчалі.</div>
<div class="s5">—&nbsp;Маўчы, мілы.</div>
<div class="s5">—&nbsp;Я-та маўчу. Я крычу тым, што маўчу.</div>
<div class="s5">Голас быў такі, што шэры зморшчыўся, паглядзеў на іх, на чалавека з крыжам, на Іллюка, які крычаў. І раптам усміхнуўся. Так, як тады, каля царквы, зайшоў бокам і на хвіліну прыліпнуў да расстрыгі. Рука непрыкметна слізганула ўгору.</div>
<div class="s5">І тут жа шэры пайшоў далей.</div>
<div class="s5">Яшчэ некалькі хвілін ніхто нічога не заўважаў. І толькі потым убачылі суседзі закінутую галаву і ашклянелыя вочы прарока.</div>
<div class="s5">Пасля ён упаў на спіну.</div>
<div class="s5">Шэры наводдаль задаволена хмыкнуў.</div>
<div class="s5">«Пад лапатку. Дзіваў не бывае. Бачыш, чалавек з крыжам, я не развучыўся. І цяпер лепей за ўсіх валодаю нажом. Як жа гэта я так схібіў з табою? Добра, што я схібіў з табою. Ледзь не забіў добрага чалавека. Вось бачыш, я трохі аддзячыў табе, добры чалавек».</div>
<div class="s5">Прыблізна той самай справай, што і шэры, займаліся Фама і Вус. Шукалі рыбніка. Таксама сведчыў на судзе. Ужо калі аднаго забілі, то і за другога той самы адказ. Урэшце Вус заўважыў яго наводдаль ад Уздыхальні, бліжэй да калідора, якім вялі Хрыста.</div>
<div class="s5">—&nbsp;Распні! Распні!…</div>
<div class="s5">Сябры пачалі ціснуцца да яго.</div>
<div class="s5">…Ад гульбішча плыло да Зітхальнага гарба шэсце. Вышняе духавенства. Раўлі глоткі, шыза плыў у сонечным святле дымок ладану, зіхацела парча. І над усім гэтым, вышэй за ўсё, плыла платформа з васковым, разубраным у золата Хрыстом.</div>
<div class="s5">Жывы ўзняў галаву:</div>
<div class="s5">—&nbsp;Гэй, братка! Гэй, васковы! Закінь там за жывога слоўца на басяцкім небе!</div>
<div class="s5">Крык быў страшны. У цішыні, што ўпала за ім, загагатаў нейкі багата апрануты юнак. Сівы сусед павучальна сказаў яму:</div>
<div class="s5">—&nbsp;Пачуўшы жарт — ніколі не рагачы першы. Невядома яшчэ, што за той жарт будзе.</div>
<div class="s5">Але рагаталі ўжо ўсе. Чырванелі твары, слёзы пырскалі з вачэй, успухалі жылы на лбах.</div>
<div class="s5">—&nbsp;Го-го-го, га-га-га, гы-гык!</div>
<div class="s5">—&nbsp;Інры, га! Вось дык інры!</div>
<div class="s5">—&nbsp;Забаўнік, га!</div>
<div class="s5">Хрыстос у гэты момант набліжаўся да Бекеша. Той трохі грэбліва, але памяркоўна глядзеў на абадранага, закіданага гразёй чалавека, які цягнуў крыж. У гэты момант Хрыстос узняў галаву, і вочы іхнія сустрэліся.</div>
<div class="s5">Плыло, плыло насустрач Кашпару загаджанае, спаскуджанае, усё ў рагах крыві і гразі аблічча. І на гэтым абліччы, што было падобнае на страшную, пачварную маску, ззялі светлыя, вялізныя, нібы ўвесь боль, усю зямлю і ўсё неба ўвабралі…</div>
<div class="s5">…Бекеш скалануўся.</div>
<div class="s5">Вочы.</div>
<div class="s5">Што было ў гэтых вачах, Бекеш не ведаў, не разумеў, не мог спасцігнуць. Слабы цень чагосьці такога жыў толькі ў вачах ягоных сяброў і — ён ведаў гэта — у яго самога. Але толькі слабы цень. Але толькі ў падобных ім, а больш ні ў каго на зямлі.</div>
<div class="s5">Што гэта было? Магчыма, Разуменне. Разуменне ўсіх і ўсяго. Тое, чым не валодае ніхто. А можа, і нешта другое. Бекеш не ведаў. Але, уражаны, ён увесь, да дна, здрыгануўся, нібыта зразумеўшы сябе, нібыта зразумеўшы многае, а на адно імгненне — усё.</div>
<div class="s5">Вочы!</div>
<div class="s5">Братчык глядзеў на прыўкраснага юнака ў берэце і разумеў, што з ім. Непераймальная, непараўнаная грымаса-ўсмешка перакрывіла ягоны твар.</div>
<div class="s5">Бекеш, амаль непрытомны, учапіўся пальцамі ў мур.</div>
<div class="s5">Вочы…</div>
<div class="s5">Шэсце мінула.</div>
<div class="s5">—&nbsp;Што з табой, Кашпар, сынок? — трывожна спытаў брат Альбін.</div>
<div class="s5">—&nbsp;Ты бачыў? Я ўпершыню ўбачыў яго так блізка. Альбін, мы памыляліся. Альбін, гэты чалавек не ашуканец, не махляр. Альбін, ён нават не самазванец. Ён мае права, чуеш? Гэта чалавек, Альбін. Такі, якім павінен быць чалавек. І вось гэтага чалавека забіваюць. Дзе праўда, Альбін? Дзе Бог?</div>
<div class="s5">Ён нібы захлынаўся:</div>
<div class="s5">—&nbsp;Гэтыя вочы… Ты бачыў? І рагоча гэтае быдла. Рагоча… рагоча… ра-го-ча. — Ён ударыў сябе кулаком па галаве. — Як жа мы прамінулі яго? Як не падышлі? А ён пытаў пра вялікага маэстра? Закаранелі ў сабе. Чалавека не ўбачылі. Здрадзілі… Рагочуць. Нашто ж Дантэ жыў, Бацічэлі, Катул?! Нашто, калі дарэмныя ўсе мукі?!. Вочы… Гэта ж усё адно як… усяго Ча-ла-века тысячы год распінаюць! Святасць ягоную!… А ён усю веліч і нізасць свету бачыць. А яго… Пане Божа, гэта ж багахульства!!!</div>
</div>
<div class="chapter">
<h1 class="s1">РАЗДЗЕЛ LІХ ГАЛГОФА ЗАМКАВАЙ ГАРЫ</h1>
<blockquote>Ой, за ярам гара, за другім — гара,<br />А тая гара ды апошняя…<br />Каня вядуць. Конь спатыкаецца.<br />Маё сэрцайка ды разрываецца.<br /></blockquote>
<div class="s5"><i class="s4">Песня</i></div>
<p style="margin:0pt;">&nbsp;</p>
<div class="s5">Братчыка падвялі да падножжа Ўздыхальні і знялі з яго крыж.</div>
<div class="s5">Падаўшыся наперад, чакалі людзі Вестуна. Суровыя былі іхнія твары, змрочныя і рашучыя — іхнія вочы, але ніхто не бачыў гэтага за капюшонамі.</div>
<div class="s5">Крыж пацягнулі на вяршыню ўзгорка, дзе падручныя ката ўжо капалі яму. Ляцела адтуль і рассыпалася па схілах жоўтая зямля. Хрыстос стаяў і цяжка дыхаў. Вочы былі заплюшчаныя. Натоўп маўчаў. Калі смерць зусім блізка — нават у ворагаў з'яўляецца нейкае падабенства павагі.</div>
<div class="s5">Людзі стаялі так цесна, што каб нехта самлеў — ён так бы і астаўся стаяць на нагах. Суседзі не далі б упасці.</div>
<div class="s5">Рыбнік стаяў у гэтым натоўпе і рабіў дзіўную справу: трымаў у роце вялізнага вэнджанага ляшча. Вырачаныя вочы безуважна глядзелі некуды. Свідравалі натоўп, аддаляючыся ад гэтага месца, Ціхон Вус і Фама. Ухмыляліся злосна.</div>
<div class="s5">—&nbsp;Ты вось што… — сказаў Тумаш. — Як станем на зручнае месца, як падам знак — прыкрый мяне плашчом. Буду страляць…</div>
<div class="s5">—&nbsp;Фама, — сказаў Вус, — мучыцца як ён будзе, ты разумееш? Ты ўяві…</div>
<div class="s5">—&nbsp;Не, — кінуў Фама, здагадаўшыся, пра што кажа друг. — Не здолею. Не падымецца рука. На яго не падымецца рука… Але ўжо іншым…</div>
<div class="s5">—&nbsp;Ведаю. І ў мяне не паднялася б.</div>
<div class="s5">Нейкі стары, з цікаўных, тым часам усё заглядаў і заглядаў у твар рыбніку. Дужа здзіўляўся. І ўрэшце наважыўся, звярнуўся да дзіўнага суседа:</div>
<div class="s5">—&nbsp;Закусваеш, мілы? І смачна, пэўна?</div>
<div class="s5">Рыбнік маўчаў.</div>
<div class="s5">—&nbsp;Бачыце? — звярнуўся дзядуля да суседзяў. — Маўчыць, дзівак. Чаго маўчыш?</div>
<div class="s5">—&nbsp;Ды ён, мабыць, скана-аў! — здагадалася нейкая цётка.</div>
<div class="s5">Народ шарахнуўся, расціснуўшы кола. І тады рыбнік упаў. З маху. Усім целам.</div>
<div class="s5">—&nbsp;Папрацавалі, — буркнуў Фама. — І яшчэ папрацуем. Я б вось так цэлы дзень хадзіў і цюкаў. Вылюдак разумнее — мёртвы.</div>
<div class="s5">Яны прыткнуліся за адным з кантрфорсаў. Фама стаў за спіною Вуса. Проста перад імі была Ўздыхальня, а трохі далей — гульбішча.</div>
<div class="s5">…Дыханне хрыпата вырывалася з горла ў асуджанага. Кроў і гразь капалі на адзенне, падсыхалі коркай на твары. Запалёныя вочы прыжмурваліся ад пякучага, нясцерпнага сонечнага святла. Нешта нібы молатам валіла ў вушы і чэрап. Плылі перад вачыма сляпуча-зялёныя і барвяныя колы. Бронзава-зялёныя, вялізныя мухі круціліся над абліччам, над рассечанай галавой, каля парэпаных вуснаў.</div>
<div class="s5">Басяцкі на гульбішчы ўсміхнуўся. Ён быў вопытны. Ён бачыў, што Хрыстос, што вораг вось-вось упадзе.</div>
<div class="s5">—&nbsp;Гэй, ілжэ-Хрыстос! — крыкнуў ён. — Папі!</div>
<div class="s5">І кінуў з гульбішча біклагу. Вартавы спрытна спаймаў яе ў паветры. Убачыў вочы Басяцкага і, з разуменнем справы, апусціў павекі.</div>
<div class="s5">—&nbsp;На, — працягнуў, не выпускаючы з рукі.</div>
<div class="s5">Юрась аблізнуў вусны. І тады вартавы хвастануў з біклагі яму ў твар. Братчык заплюшчыў вочы. З валасоў, з аблічча плыло, мяшаючыся з граззю і крывёю, чырвонае віно. Вусны Хрыстовы затрэсліся.</div>
<div class="s5">Бекеш глядзеў на гэта і сціскаў кулакі.</div>
<div class="s5">—&nbsp;Паршывыя свінні, — шаптаў ён. — Аксамітныя каты. Кажаны. Якая брыда!</div>
<div class="s5">А вакол нарастаў і нарастаў рогат. Жарт спадабаўся лепшым людзям. Натоўп рагатаў. І толькі дзіця на руках у нейкай жанчыны надрывалася ў нячутным сярод рогату плачы.</div>
<div class="s5">Карніла глядзеў на дзіця. Нягледзячы ні на што, ён любіў дзяцей, бо яны былі зусім слабыя, і не мог выносіць, калі яны плачуць. Акрамя таго, ён шмат перажыў за апошні час. І вось ён стаяў і глядзеў, і нават старонняму воку было відаць, як нешта варочаецца за гэтым нізкім лобам.</div>
<div class="s5">Ён не сказаў ніводнага слова. Ён проста ўзяў вартавога сваёй страшнай ручышчай за шыю, трохі сціснуў і, без усякага выразу на абліччы, стукнуў лобам аб касцёр бярвенняў. Гэтага выявілася досыць: вартавы ляжаў нерухома. Карніла махнуў рукой і пайшоў да гульбішча.</div>
<div class="s5">Дзіўна, гэтая крыўда і гэты рогат нібы вярнулі Хрысту сілы. Хвіліна слабасці трывала нядоўга. Калі перасталі дрыжэць вусны, ён расплюшчыў вочы.</div>
<div class="s5">—&nbsp;Басяцкі! Лотр! Камар! — Голас гучаў хрыпата і шорхла і раптам нібы прарэзаўся, затрубіў, загрымеў: — Вы — антыхрысты! Вы — гніль! Я памру! Я выклікаю вас на суд Божы. Месяца не пройдзе, як мы сустрэнемся. Месяца! Месяца! І тады будзеце піць сваю чашу вы!</div>
<div class="s5">Пагроза была жахлівая. Рогат нібы адсекла. І ў цішыні, што ўпала раптам, пачуўся меладычны кароткі гук, нібы нехта крануў струну.</div>
<div class="s5">—&nbsp;Пі, — шапнуў Фама. — Пі першы. Да гэтага жарту я хацеў — не цябе…</div>
<div class="s5">Гульбішча было зроблена па тым жа прынцыпе, што і канстанцінопальская кафізма; падлога ад глухой балюстрады паніжалася: адступіш крок і знік. І таму ніхто не заўважыў, як і калі знік, як адступіў, як упаў на спіну мніх — каплан касцёла Дамініканаў, сябра Лайёлы і яго аднадумец Фларыян Басяцкі.</div>
<div class="s5">Езуіт па сутнасці і думках, ён так і не дажыў да таго дня, калі папа прызнае пачварнае старэнне яго сябры, не стаў членам о р д э н а, не ўбачыў яго магутнасці.</div>
<div class="s5">Страла тырчала ў яго ў горле.</div>
<div class="s5">І ён ляжаў і паводзіў нагамі і ўсё глытаў, і глытаў, і глытаў нешта. Піў. Потым шэрыя, плоскія, трохі ў зелень, вочы ягоныя спыніліся на нечым адным. На чым — не ведаў ніхто.</div>
<div class="s5">І ніхто не кінуўся яму на дапамогу. Лотр і Камар толькі спехам нацягнулі з-пад мантый на шыю каўняры кальчуг, далі знак несці забітага.</div>
<div class="s5">—&nbsp;Канчайце, — хрыпата сказаў Лотр. — Хутчэй.</div>
<div class="s5">Хрыста павялі на вяршыню Ўздыхальні, дзе пад натужлівыя крыкі ўжо ўздымаўся — яго штурхалі латамі, — рос у небе вялізны сасновы крыж. Пахістаўся і стаў. Ліхаманкава замільгалі рыдлёўкі. Падышоў млявы і нібыта спешчаны, шырокі ў плячах, руках і клубах кат.</div>
<div class="s5">Карніла стаяў за спінамі ў Лотра і Камара, упарта глядзеў на іхнія патыліцы і нязвыкла, туга — аж рыпелі мазгі — думаў:</div>
<div class="s5">«Бач, як глядзіць… Крыж… Страшна гэта, дужа… А ён глядзіць, нібы гэта другога… Няправедна… І Паўла, відаць, не таму святы, што ўсё жыццё сыноў веры ў турмы валок… Мабыць, кінуў пасля… Вось Божы суд аднаго і ўзяў… А гэтых… гэтых я заўтра заб'ю. Або паслязаўтра… Або праз чатыры дні. Але не пазней, чым праз месяц… Божы дык Божы, суд дык суд… Там разбяруцца».</div>
<div class="s5">Кірык Вястун вярнуўся да сваіх, хаваючы ў кішэнь крэсіва і сушаную губу. Людзі ягоныя стаялі і лічылі ўдары ўласных сэрцаў.</div>
<div class="s5">Хто раней падасць знак — Каваль ці Лотр? Паспеюць ці не? Знак падаў кардынал. Але адказам на гэты знак была нейкая дзіўная збянтэжанасць сярод падручных ката. Нейкае замяшанне адбывалася сярод людзей на вяршыні ўзгорка.</div>
<div class="s5">—&nbsp;Што там? — спытаў Камар.</div>
<div class="s5">—&nbsp;Ды што… — незадаволеным ясным голасам сказаў кат. — Прывязаць яго трэба? Трэба. Чым прывязаць? Прывязаць вяроўкай. Вось! А вяроўку нехта сцягнуў. На продаж, трэба думаць. Каб жа, калі гэтага злодзея павесяць, вяроўку ягоную па кавалках ахвочым прадавалі. На шчасце. Выгадней было б.</div>
<div class="s5">—&nbsp;Што ж, іншай няма? — спытаў Лотр.</div>
<div class="s5">—&nbsp;Дык няма, — у вачах у ката была дзіўная меланхолія. — Збяднелі. А як яго прывяжаш без вяроўкі?</div>
<div class="s5">—&nbsp;Знайсці, — сказаў Лотр. — Служкі, бяжыце хаця па ўсім горадзе. Знайсці! Знайсці!</div>
<div class="s5">—&nbsp;Пагаспадарылі, называецца, — бурчаў кат. — Вяроўкі нельга знайсці, каб чалавека павесіць. Працуй вось, гары на працы — хаця б хто дзякуй сказаў.</div>
<div class="s5">Людзі чакалі. Стаяў і чакаў ля крыжа Хрыстос. Глядзеў на натоўп. І пад ягоным позіркам змаўкалі разубраныя і пашыраліся вочы апранутых у рыззё.</div>
<div class="s5">—&nbsp;Што з табой, Кашпар, куды глядзіш?</div>
<div class="s5">—&nbsp;Гэта я запомню. Гэта я ім запомню.</div>
<div class="s5">Вецер варушыў валасы Хрыста. Ён глядзеў, ён бачыў абліччы. Тысячы абліччаў. Бачыў жывых і забітых. І гэта было тое, неўміручае, імя чаму — Народ.</div>
</div>
<div class="chapter">
<h1 class="s1">РАЗДЗЕЛ LХ ВЕРА ФАМЫ</h1>
<blockquote>І як моцна захочаш, то збудзецца ўсё:<br />Бунт, каханне, царства, жыццё.<br /></blockquote>
<div class="s5"><i class="s4">Балада</i></div>
<p style="margin:0pt;">&nbsp;</p>
<div class="s5">Фама бачыў усё, што бачыў Хрыстос, хаця вочы ягоныя былі залітыя слязамі. Ён бачыў усё, таму што ўсё разумеў. І ён не мог больш. Ён маліўся, пакутліва напружваючы ўсю сваю веру, якой у яго было вельмі мала, і ўсё жаданне сваё, якому не было мяжы.</div>
<div class="s5">—&nbsp;Цуда! Цуда! Не толькі я — у с е… У с е хочуць цу-да! Хай знікне з ганебнага гэтага эшафота! Хай знікне! Хай знікне!</div>
<div class="s5">Ён да болю зажмурыў вочы, да знямення сціснуў валасатыя задзірыстыя, грэшныя свае кулакі.</div>
<div class="s5">—&nbsp;Малю. Малю. Усе моляць. Хай знікне. Хай будзе ў палях. Сярод добрых, сярод сваіх… Хай знікне з гэтага Садома! Хай знікне!</div>
<div class="s5">І тады ўдарыў пярун.</div>
<div class="s5">Ён ударыў так моцна і страшна, што ўсіх хістанула паветрам.</div>
<div class="s5">Фама расплюшчыў вочы. Над мурам, над тым, што калісьці было мурам, стаяла страшная, чорная з крывавым хмара, і адтуль падалі камяні і цягнуўся на натоўп, хаваў яго, задушлівы дым.</div>
<div class="s5">Але Фама глядзеў не на хмару. Ён глядзеў на эшафот са зламаным крыжам. Каля эшафота ляжалі кат і падручныя. Ляжалі ніцма і тыя, багата разубраныя. А на эшафоце нікога не было.</div>
</div>
<div class="chapter">
<h1 class="s1">РАЗДЗЕЛ LХІ БЕКЕШ</h1>
<div class="s5">Нас лічаць памерлымі, але вось мы жывыя, нас караюць, але мы не паміраем.</div>
<div class="s5"><i class="s4">2-е Карынфянам, гл. 6, ст, 9</i></div>
<p style="margin:0pt;">&nbsp;</p>
<div class="s5">Бекеш са свайго кантрфорса бачыў усё. Бачыў, як выбух парахавых бочак ушчэнт разнёс мур і абурыў яго вонкі, на схіл, што вёў да Нёмана. Бачыў, як грукат і камяні прымусілі ўсіх, хто не чакаў — варту, знакамітых і царкоўнікаў на гульбішчы, — кінуцца ніцма і як, карыстаючыся гэтым, нейкія людзі рыўцом сцягнулі Хрыста з эшафота і памчалі праз натоўп вузкім праходам, які адразу зацягваўся за імі, як зацягваецца раскай акно ад кінутага ў стаў каменя.</div>
<div class="s5">Пасля ён убачыў, як група людзей пералілася цераз брылы камянёў у праломе, пачуў праз некаторы час шалёны пошчак конскіх капытоў і зразумеў, што людзі гэтыя зрабілі немагчымае.</div>
<div class="s5">Цягнуўся над зрынутымі дым і рассейваўся і чырванеў ад зыркага агню (запалала стайня і драўляныя рыштаванні каля муроў), але варта ўжо ачомалася і кінулася да пралому.</div>
<div class="s5">Бекеш бачыў, як нейкія людзі, нібыта незнарок, блыталіся ў іх пад нагамі, трапляліся якраз на іхняй дарозе, падалі, як быццам ад штуршкоў, проста пад ногі тым, хто выводзіў са стайні коней.</div>
<div class="s5">Коні гігаталі і не хацелі ісці на людзей. І тыя, што перашкаджалі, па адным рассмоктваліся, губляліся ў натоўпе, які крычаў і ірваўся да брамы.</div>
<div class="s5">А ў праломе ўсё яшчэ бразгалі, звінелі мячы. Маленькі строй сталлю стрымліваў тых коннікаў, якія маглі ўжо кінуцца ў пагоню.</div>
<div class="s5">Бекеш адчуваў небывалае захапленне, сам не ведаючы чаму. Не ведаючы. Бо гэта было якраз тое, чаго не хапала людзям ягонага кола.</div>
<div class="s5">І яшчэ ён бачыў, як жанчына, прыгожая высокай, вытанчанай прыгажосцю, ішла ад эшафота. Яна ўсміхалася, але з вачэй яе ліліся слёзы.</div>
<div class="s5">—&nbsp;Далей нічога, — пачуў ён яе ціхія словы.</div>
<div class="s5">Яна ішла да апусцелай ужо брамы, але здавалася, што яна ідзе ў нікуды. А за ёю, на некаторай адлегласці, ехаў на кані малады чалавек з гожым і разумным абліччам, якое спагадала, любіла, усё разумела і даравала ўсё.</div>
<div class="s5">І Кашпар на хвіліну пашкадаваў да болю гэтую кабету, прыгажосць якой была некалі такой смертаноснай, а цяпер такой прыступнай для бедаў, гора і памяці аб няшчасным каханні. А пасля зноў пачаў глядзець на агонь і слухаць музыку мячоў, якая сціхала (ён не ведаў, што заслон адступаў да чаўноў, каб правіцца за Нёман). Водсвет агню скакаў на яго абліччы, адбіваўся ў цёмна-сініх, вялізных вачах.</div>
<div class="s5">—&nbsp;Алёйза… Альбін-Рагвал, — раптам ціха, але цвёрда сказаў юнак. — Не палохайся толькі, добра?</div>
<div class="s5">—&nbsp;Чаго?</div>
<div class="s5">—&nbsp;Я скажу табе зараз страшнае. Тое, чаго дагэтуль я ніколі не чуў. А можа, і ты не чуў.</div>
<div class="s5">—&nbsp;Ну.</div>
<div class="s5">Францысканец сапраўды спалохаўся. Тон словаў маладога чалавека быў той, якім гавораць, адсякаючы ўсё сваё папярэдняе жыццё, а можа, і ўвогуле абрываючы ніць гэтага жыцця. А ён любіў гэтага юнака больш, чым любіў бы сына.</div>
<div class="s5">—&nbsp;Бога няма, брат Альбін.</div>
<div class="s5">Упершыню за ўвесь час на румяных вуснах Бекеша не было ўсмешкі. Раней ён заўсёды, хаця ямкаю ў куточку рота, усміхаўся жыццю. Цяпер гэта быў суровы і справядлівы рот мужчыны.</div>
<div class="s5">—&nbsp;Каб не тыя людзі, гэтага чалавека распялі б. І Бог дазволіў бы апаганіць бязвіннай смерцю сімвал сваіх пакут.</div>
<div class="s5">Ён гаварыў, нібы прыслухоўваючыся да таго, як звінелі мячы.</div>
<div class="s5">—&nbsp;Гэты крыж сёння забіў ува мне веру. Я цяпер ведаю: толькі вайна з імі, а міру з імі не можа быць. І няхай заб'юць. Няхай адмовяць у адпяванні. Калі я, Кашпар Бекеш, памру, я і тады загадаю выбіць на сваім надмагільным камені: «Не хачу прызнаваць Бога, пекла не баюся… не непакоюся аб целе і не болей аб душы, яна памерла разам са мной».</div>
<div class="s5">Крыштофіч страшэнна баяўся яго і ўсё ж любаваўся ім. Рэзкае ў выліцах, цудоўнае чалавечае аблічча. Хлопчык нарадзіў сваю думку. Хлопчык не спалохаўся паўстаць, — сорам яму, Крыштофічу, кінуць яго на новым шляху. Што яму да Бога, калі побач ёсць вось гэты, самы дарагі яму чалавек? І ўсё ж Альбін сказаў:</div>
<div class="s5">—&nbsp;Кінь аб смерці. Ты будзеш жыць доўга. Будзеш вялікі вучоны. Будзеш слава Гародні, слава Беларусі, слава Літвы.</div>
<div class="s5">—&nbsp;«Не ведаю, які я вучоны быў, — так загадаю я запісаць на камені. — Але я быў багаборац. Бо цела не будзе і душы не будзе, але дабрыня, але справы, але сэрцы людзей не прэстануць быці. Адзін чалавек навучыў мяне гэтаму. Не быў ён Богам, але не было сярод усіх хлуслівых багоў падобнага яму».</div>
<div class="s5">Голас ягоны зрываўся ад хвалявання.</div>
<div class="s5">—&nbsp;«І я ўсім жыццём… Усёй смерцю сваей… І не баючыся яе… перадаваў вам яго нянавісць і любоў, беларускія і ўсе іншыя людзі. Смерці не баючыся, перадаваў вам… дабро».</div>
<div class="s5">Агонь скакаў па твары Бекеша. А наводдаль заціхаў, заміраў бразгат мячоў.</div>
</div>
<div class="chapter">
<h1 class="s1">РАЗДЗЕЛ LХІІ І АПОШНІ ПАСЕЎ</h1>
<p style="margin:0pt;">&nbsp;</p>
<blockquote>Людская жорсткасць, злосныя жаданні<br />Не здолеюць нападам безупынным<br />Мне вочы чорнай засланіць завесай,<br />Схаваўшы сонца залатое ззянне.<br /></blockquote>
<div class="s5"><i class="s4">Дж. Бруна</i></div>
<p style="margin:0pt;">&nbsp;</p>
<div class="s5">Ужо некалькі дзён усе яны жылі на хутары Фаўстыны. Жылі і радаваліся сонцу, бязмежным нівам, перасечаным сям-там грыўкамі лясоў, цяністаму саду і старому цёпламу дому пад шматгадовай тоўстай страхой.</div>
<div class="s5">Цягнулася па дне лагчыны малая рачулка, звінела ўначы. Над рачулкай, на ўзгорку былі старыя, амаль закінутыя, вясковыя могілкі і напаўразбураная капліца ў зарасцях шыпшыны.</div>
<div class="s5">На трэці дзень прыйшлі на хутар Фама і Ціхон Вус. Ніхто не казаў ім, дзе шукаць Хрыста, проста Вус успомніў, хто з «братоў у Хрысце» застаўся жывы пасля разні, у каго ёсць на вёсцы сваякі; урэшце скеміў, што да крэўных сваякоў яны наўрад ці пойдуць, і амаль з поўнай упэўненасцю павёў Фаму на хутар Кляонікавай нявесты.</div>
<div class="s5">Усе думалі, што іх даўно няма ў жывых. Вястун сам бачыў Фамову «смерць» пад звонам, і таму радасці не было канца, тым больш што пры нападзе на эшафот загінула вельмі мала людзей, а астатнія рассеяліся і былі ў бяспецы.</div>
<div class="s5">Фама і Вус прынеслі дзіўную вестку.</div>
<div class="s5">…Наступнага дня пасля няўдалай галгофы тысячнік Карніла запрасіў Лотра і Камара да сябе «на пачостку». Атрымаў згоду. Калі ж тыя ўвайшлі ў трапезную дома Карнілы, то ўбачылі там Ратму і зразумелі, што гэта ўсё. Людзі Ратмы між тым абяззброілі ў двары варту пастыраў і сталі ў дзвярах трапезнай.</div>
<div class="s5">На пытанне, што гэта ўсё азначае, Карніла адказаў, што ўсё жыццё ён верыў і выконваў загады і нават лічыў за святую праўду, што вось Паўла знішчаў хрысціян і менавіта таму яго ўзвялі ў апосталы і святыя. Цяпер жа ён вырашыў, што астачу жыцця трэба, хай сабе і кепска, а думаць. І першае, што ён надумаў, гэта паглядзець, якое права мелі яны аддаваць яму загады, ці іншая, ці лепшая ў іх кроў.</div>
<div class="s5">Прапанаваў вырашыць справу Божым судом: адзін супраць дваіх. Прычым, тыя будуць біцца за сябе, а ён бярэ на сябе абарону Братчыкавай праўды. Пакляўся і прымусіў паклясціся Ратму, што калі ён загіне — пастыры выйдуць з двара цэлымі і вольна вернуцца дамоў:</div>
<div class="s5">—&nbsp;Паколькі… гэта… толькі Ян Непамук мог гуляць з уласнай галавою пад пахай.</div>
<div class="s5">Пастыры біліся не горш за кожнага ваяку. Амаль гадзіну стаяў у трапезнай бразгат мячоў, луналі выгукі, чулася дыханне трох глотак, падаў посуд, ламаліся лавы і сталы.</div>
<div class="s5">…А яшчэ праз гадзіну Ратма са сваімі людзьмі вырушыў з Гродні ў Наваградак. На насілках неслі зраненага Карнілу, які перайшоў на службу новаму магутнаму ўладару разам з найбольш адданымі са сваіх людзей, а адзін з воінаў вёз у туга завязанай скураной торбе дзве адсечаныя галавы. Галовы не былі запэцканыя ў кроў, бо іх адсеклі ўжо ў мёртвых.</div>
<div class="s5">Ваявода спяшаўся. Ён спадзяваўся яшчэ ў дарозе нагнаць сяго-таго і аддаць яму доказ, што клятва выканана, што чалавек той можа быць спакойны.</div>
<div class="s5">Хрыстос, дачуўшыся аб нечаканым абаронцы ягонай праўды і выканаўцы Божага суда, бязмерна здзівіўся, але і задумаўся. Дзіўныя рабіліся справы. Ён, такі спачатку бездапаможны і слабы, застаўся жыць, а з тых, магутных, што калісьці навязалі яму страшную тую гульню, не засталося ніводнага.</div>
<div class="s5">Трэба было, аднак, кідаць хутар і падавацца далей. Хрыбтовічу ніхто нічога не здолее зрабіць. Ён магутны магнат, і, пры ягонай дабрыні, не толькі войска, але і простыя людзі не кінуць яго. А моц караля моцна падсечаная.</div>
<div class="s5">Але сюды, на гэтую зямлю, могуць нагнаць, пасля ўсіх падзей, войска, узмацніць пільны нагляд за ўсім. Трэба было ісці.</div>
<div class="s5">…Магчыма, калі-небудзь я раскажу вам, што было запісана двума сведкамі, Фамой і Іудам, у іхняе «евангелле», калі былі яны на схіле дзён. Раскажу, як жыў мужыцкі Хрыстос далей, якія рабіў справы, як знайшоў з Анеяй свой шлях і сваю зорку, як прыдбаў сабе і сябрам разуменне, вечную славу і вечную маладосць, але цяпер досыць аб гэтым. Я канчаю пісаць, і рука стамілася трымаць пяро.</div>
<div class="s5">Скажу толькі, што Фаўстына з Кляонікам, вядома, засталіся на хутары, і з імі застаўся Марка Турай, а астатнія, на чале з Хрыстом, вырашылі ісці на поўдзень, у нечапаныя пушчы на мяжы Палесся і Белавежы, у месца, якое ведаў Хрыстос. Ісці, карчаваць і паліць там ляды, будавацца, жыць вольным жыццём і чакаць, чакаць святла.</div>
<div class="s5">Вырашылі перад адыходам застацца яшчэ на некалькі дзён, каб памагчы маладым і іхняму сябру прывесці да ладу зямлю. Ужо і так зрабілі нямала: хату перасыпалі і занава пакрылі, дабудавалі да яе два асобныя трысцены, дзеля Маркі (ажэніцца ж, пэўна, калісьці), узвялі новую пуню, дагледзелі сад.</div>
<div class="s5">Трэба было цяпер памагчы ім араць, патрэсці іхнія нівы жытам і пшаніцай-зімкай. Хай маладыя хаця першыя месяцы свайго жыцця больш будуць адно з адным, не аддаюць усёй сілы зямлі. Мацнейшае будзе каханне.</div>
<div class="s5">Фама падстрэліў дзеля іх два дзікі, а Вус саліў мяса і вэндзіў шынкі сваімі залатымі рукамі. Хрыстос з кавалём пусцілі дзесяткі два адборных ліп, завезлі іх да хутара і вольным кастром, каб сонца не даставала, а вецер прадзімаў, склалі іх пад паветкай. Гады праз два будзе ў разьбяра запас вытрыманага, сухога, непатрэсканага дрэва на ўсё жыццё. А Іуда пайшоў некуды, пагаварыў з кімсьці і прывёз два вазы ўжо гатовага, даспелага дрэва, той жа ліпы і грушы. Працуй узімку, колькі рукі вытрымаюць.</div>
<div class="s5">Пачынала трохі асянець. Маладыя і Марка малілі або заставацца да вясны, або ісці зараз, бо не ў мярле ж з мядзведзямі жыць, трэба ж мець страху над галавой, запас мяса, і ўсё такое.</div>
<div class="s5">Хрыстос, аднак, толькі адмахваўся. Па-першае, ёсць трайная доля грошай, закапаная імі асобна ад іншых (нібы ведалі). Тых грошай, што здабылі, абдзёршы скарбонкі ў Наваградку (усё адно, не аддаваць жа расафорным!). Па-другое, ён абяцае ўсім хату. Вялізную прасторную хату ў пушчы, у тым месцы, дзе яны будуць жыць і чакаць. Абяцае хату і ўсё, што патрэбна дзеля жыцця, пакуль не прыйдзе першае жніво на новых лядах. Усе ведалі: ён не лжэ.</div>
<div class="s5">…У той дзень, падрыхтаваўшы ўсё да пасеву, сядзелі яны ўсе разам каля могілак. Дах капліцы трохі прасеў, пахілены драўляны купалок нібы кланяўся рачулцы пад гарой, спакойным безыменным магілам, празрыстаму асенняму паветру і далёкім дрэвам, што палалі на ўзгорках.</div>
<div class="s5">Гэта было добрае, сапраўднае жыццё! І таму, што хутка яны павінны былі пакінуць тут трох людзей і, магчыма, ніколі больш не ўбачыць іх, у сэрцах гарэла сумная любоў да іх, да ўсіх сяброў, што сядзелі тут, да ўсіх на свеце добрых людзей.</div>
<div class="s5">Хрыстос ціскаў у далоні камяк зямлі:</div>
<div class="s5">—&nbsp;Яны праўдзіва рабілі, калі адыходзілі. Сеяць сапраўды даўно трэба.</div>
<div class="s5">Кучаравілася вакол капліцы сонечная шыпшына, расшытая лакіраванымі аранжавымі і чырвонымі ягадамі. Сонца прайшло зеніт і пачынала добра хіліцца да захаду.</div>
<div class="s5">—&nbsp;Гэх, — уздыхнуў Фама, — вось папрацуем добра, сядзем уначы вячэраць. Пад яблынькай, пад зорамі… Тут бы самы смак выпіць… І карчма недалёка… Выпіць ды яблычкам, проста з галіны, закусіць.</div>
<div class="s5">—&nbsp;Бач, ласунчык, — сказаў Хрыстос. — Бач, малімончык. Цукар губа чуе. А вось я вас спытаю, пакуль грошы не выкапаем, на якія такія даходы вы, высакародны лыцар, выпіваць будзеце? Як адзін сябар казаў: «У гарэлку ўткнуўшы лыч, задрамаў Фама-шляхціч».</div>
<div class="s5">—&nbsp;Сам ведаю, — сумна сказаў Фама. — А добра было б — задрамаць не задрамаць, а хаця б лыч уткнуць.</div>
<div class="s5">—&nbsp;Ну, — сказаў Іуда, — то ў чым, я пытаюся, цяжкасць?</div>
<div class="s5">—&nbsp;Грошы, — сказаў Хрыстос. — Не разумееш?</div>
<div class="s5">—&nbsp;Вуй, дурныя галовы, — сказаў Іуда. — І не ведаюць нічога! А трыццаць срэбнікаў, што я ў Мацея адабраў?</div>
<div class="s5">—&nbsp;Няўжо адабраў? — ахнуў Вястун.</div>
<div class="s5">—&nbsp;А нягож, — сказаў Іуда. — Тады, як вы мяне з чаўна вынімалі. Памятаеце, адстаў я?</div>
<div class="s5">Вус і Кляонік з Маркам зарагаталі ўтрапёна. Смяяліся, стоячы ўбаку і абняўшыся, Фаўстына з Анеяй.</div>
<div class="s5">—&nbsp;І, па-мойму, няма чаго нам думаць. І, па-мойму, Хрыстос, нам з табою зараз самая справа іх разам прапіць.</div>
<div class="s5">—&nbsp;А я? — спытаў Фама.</div>
<div class="s5">—&nbsp;Ну і табе трохі дамо, — сказаў Іуда. — Усім трохі дамо. Хіба я кажу, што мы не дамо?</div>
<div class="s5">Хрыстос, рагочучы, узяў дзве амаль паўвядзёрныя біклагі і аплеценую лазой суляю. Падаў іх Іуду:</div>
<div class="s5">—&nbsp;Тады лупі. — Ён зірнуў на сонца. — Яшчэ паспееш. Гэта сапраўды самы нечаканы канец гісторыі: прапіць разам трыццаць срэбнікаў.</div>
<div class="s5">Падхапіўшы біклагі і бутлю, цыбаты Іуда, як жораў, лупянуў па ворыве.</div>
<div class="s5">…Вус надзеў на шыю Юрасю сявеньку.</div>
<div class="s5">—&nbsp;Ідзі першы, — сказаў ён.</div>
<div class="s5">Хрыстос, смеючыся, праводзіў Іуду вачыма. Пасля пераступіў цераз паваленае страхлелае распяцце і стаў на мяжы ворыва.</div>
<div class="s5">Прыладзіўся, пайшоў, працуючы адной рукой. Раўнамерна, са свістам, у такт крокам правай нагі, разляталася насенне. І Вус падумаў, што на тым месцы, дзе так працуюць, абавязкова ўзыдзе раўнюткая, сіне-зялёная, а з самага пачатку чырванаватая, рунь.</div>
<div class="s5">Хрыстос азірнуўся. За ім ішлі, паловай жураўлінага ключа, астатнія. Фама сеяў дзвюма рукамі і высалапіў Хрысту язык: «Ведай шляхту!»</div>
<div class="s5">І тады Хрыстос прымерыўся і таксама пачаў працаваць дзвюма. Шырока, роўна клалася ў раллю зерне.</div>
<div class="s5">Іуда ўжо знік. Неапалімыя купіны дрэў стаялі на ўзгорках. Сумавала вакол капліцы шыпшына. А сейбіты падымаліся на вяршыню круглага пагорка, як на вяршыню зямнога шара. І першым ішоў насустрач нізкаму сонцу Хрыстос, мерна размахваючы рукамі. І, гатовае да новага жыцця, падала зерне ў цёплую, мяккую зямлю.</div>
<div class="s5">Выйшаў сейбіт сеяць на нівы свая.</div>
<div class="s5"><i class="s4">7 красавіка 1965 г. — 29 красавіка 1966 г.</i></div>
<div class="s5"><i class="s4">Чалябінск (Шагол) — Рагачоў</i></div></div>
</div>
</body>
</html>
