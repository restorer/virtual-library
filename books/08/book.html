<!DOCTYPE html>
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Лясная песня - Піліп Пестрак</title>
<link rel="stylesheet" type="text/css" href="../book.css" />
</head>
<body>
<div class="wrapper">
<div class="chapter">
<p>Партызан Сцяпан Хомчык, ідучы з вёскі ў лагер, сеў ля дарогі пераабуцца. Дарога вілася праз густы выносны лес. Сосны перамешваліся з дубамі і бярозамі, а ўнізе - арэшнік, шыпшына і, урэшце, ягаднік ростам па калені. Пераабуўшыся, Хомчык прылёг, закурыў, і яму прыемна было адчуваць веліч, дрымучасць лесу.</p>
<p>Быў позні ранак, але ў лесе яшчэ стаяла свежасць - туманы сплылі нядаўна.</p>
<p>Недалёка, па той бок дарогі, нехта заспяваў. Пачуўся жаночы пераліўны голас. Хомчыку здалося, што ён ужо слухаў падобныя напевы недзе ў далёкім мінулым. Цяпер гэты напеў стаў выклікаць у яго памяці знаёмыя вобразы з жыцця ў роднай вёсцы.</p>
<p>«Як гэта ўсё здаецца даўнім...» - падумаў ён, ловячы мелодыю.</p>
<p>А песня набліжалася. І, урэшце, з гушчыні лесу на ягадную паляну пры дарозе выйшла маладзіца з пляцёнкай за плячыма і прывязаным да хвартуха збанком. Яна павесіла пляцёнку, засланую лістамі папараці, на галіну невялікай бярозкі і сама нагнулася да ягад.</p>
<p>Хомчык ляжаў, не варушыўся. Маладзіца, збіраючы ягады, спявала ўпаўголаса.</p>
<p>Хомчык прыглядаўся да яе і слухаў. Слухаў не толькі мелодыю, але і словы. Нейкая дзіўная песня - і ласкавая і разам страшная.</p>
<p>&nbsp;</p>
<div><p>Не шумі ты, лес, цё-ёмнай но-очкаю...</p><p>Не заві мяне-е-е, муж, сваёй жонкаю-ю-ю...</p></div>
<p>&nbsp;</p>
<p>«Фу, гэта дык песня», - падумаў Хомчык.</p>
<p>&nbsp;</p>
<div><p>Я й прыгожая, я й удалая,</p><p>Як бярозанька, маладжавая...</p></div>
<p>&nbsp;</p>
<p>Хомчык змерыў вокам маладзіцу з галавы да ног і ўсміхнуўся: «Так, яна, як бярозанька».</p>
<p>&nbsp;</p>
<div><p>А ты б'еш мяне, колькі хочацца,</p><p>І з вачэй маіх слёзы коцяцца...</p></div>
<p>&nbsp;</p>
<p>«Гэта ўжо ні к чаму, - думаў Хомчык... - Які дурань можа біць такую?» - Як бы нешта вострае кальнула ў сэрца Хомчыку. Ён хацеў падняцца, але яна спявала далей:</p>
<p>&nbsp;</p>
<div><p>Ой, пайду я ў лес, там загінуся,</p><p>Ад цябе навек я адкінуся.</p></div>
<p>&nbsp;</p>
<p>- І правільна... - амаль не ўголас сказаў Хомчык. Маладзіца выпрасталася і спявала ўжо на ўвесь голас - вось зусім блізка ля Хомчыка:</p>
<p>&nbsp;</p>
<div><p>Не шукай мяне ты з расіцаю,</p><p>Не гукай мяне над крыніцаю...</p></div>
<p>&nbsp;</p>
<p>- Аб кім жа так спяваеш? - раптам спытаўся Хомчык.</p>
<p>Маладзіца крутнулася ўбок, крыкнуўшы «ой», і збялела:</p>
<p>- Хто вы? Ой, як жа я спалохалася... Сэрца калоціцца... Хто вы, пытаюся?</p>
<p>У Хомчыка ад усмешкі прыгнуўся яго крыху дзюбаты нос, шэрыя вялікія вочы жыва забегалі.</p>
<p>- Не бойся, не бойся, - нібы разважаючы, сказаў Хомчык. - Я свой, свой. Сама ведаеш, што тут ні паліцыі, ні немцаў няма, а толькі партызаны.</p>
<p>Маладзіца паглядзела на тую чорную мецінку на выцвілай шапцы Хомчыка, дзе была некалі пяцікутка-зорачка.</p>
<p>- А хто ж вас адразу разбярэ? Але ж і спалохалася... Проста, як у зямлю ўрасла...</p>
<p>Яна паправіла хустку, абцягнула кофтачку. З-пад хусткі відаць былі цёмныя валасы. Даўгаваты твар з выпуклым ілбом, а пад тонкімі доўгімі брывамі вялікія вочы невыразнага колеру. Яны, здаецца, мянялі свой колер - то цямнелі, то рабіліся шэрымі. Моцны румянец на шчоках, змешаны з загарам, нагадваў лясную прыроду, поўную паху траў і дрэў. Сакавітыя вусны пры ўсмешпы пад крыху задзёртым носам паказвалі радок белых зубоў.</p>
<p>Гэта была сіла і краса ад зямлі і лесу.</p>
<p>- Прысядзь, - сказаў Хомчык.</p>
<p>- Няма часу. Трэба спяшацца дадому. Позна ўжо, хату адну пакінула.</p>
<p>- А што, хіба ў цябе нікога няма?</p>
<p>- Няма. Жыву адна, як ведзьма, у лесе.</p>
<p>- Як у лесе? А не ў вёсцы?</p>
<p>- Мая хата ў самым лесе, крыху ў баку ад вёскі.</p>
<p>- Ты замужняя?</p>
<p>- Была. А цяпер - не.</p>
<p>- А дзе муж?</p>
<p>- Памёр... - сказала і нахмурылася, - туды яму і дарога.</p>
<p>- Што так?</p>
<p>- Дрэнны быў... Не любіла я яго. Шалёны быў, брыдкі. Біў мяне часта... Маладосць папсавала праз яго.</p>
<p>- Ага, вось чаму ты і песню такую спяваеш.</p>
<p>- Песня не мною зложана... Старая гэта песня... Яшчэ мая маці яе спявала... Трэба ісці дахаты... - сказала і пайшла да бярозкі па пляцёнку, амаль што поўную ягад. Затым вярнулася да Хомчыка, які ўвесь час назіраў за ёй. І дзіўнае рабілася ў душы Хомчыка. Уварвалася нейкая цеплыня і прыціхла там, стаілася. Былі такія хвіліны, што яму хацелася ўзяць гэтую лясную жанчыну на рукі і панесці невядома куды, але Хомчык зараз жа засаромеўся такіх думак.</p>
<p>- А чаму не выходзіш замуж? - спытаўся ён.</p>
<p>- Не хачу. Астрашылася аднаго замужжа і больш не хачу. Мусіць, мая доля такая. Ну, бывайце. Наце вам ягад на дарогу!</p>
<p>Хомчык устаў. Па салдацкай звычцы працягнуў пальцамі па поясу і паправіў гімнасцёрку. Ускінуў на плечы аўтамат і ўзяў ягады з рук маладзіцы.</p>
<p>- Э-э-х, ты... - уздыхнуў, - марнуеш сваю маладосць...</p>
<p>- Не я вінавата... Скаламуцілі жыццё бацькі, радня... Ну, бывайце, шчаслівай вам дарогі... Баюся, каб хто ў хату не ўлез. Пабягу...</p>
<p>- А як цябе завуць?</p>
<p>- Мяне? Аксеня... Дземяновіч...</p>
<p>- Ну, бывай... Дзякую за ягады.</p>
<p>Разышліся ў процілеглыя бакі. Хомчык ішоў адзін лясной дарогай задумёны. Часамі паціраў сабе лоб і разважаў: «Праўда гэта ўсё было ці казка?» Здалёку данеслася песня. Хомчык стаў і паслухаў. «Так, тая самая песня»... - падумаў ён і пакруціў галавою.</p>
<p>&nbsp;</p>
<p>Група партызан - дзесяць падвод - ехала ў вёску памагчы сялянам заараць зямлю пад жыта. Сярод іх быў і Сцяпан Хомчык. У яго на возе нават ляжаў плуг. Калі толькі наблізіліся да вёскі, Хомчык у першага сустрэчнага хлопца-пастушка папытаўся, дзе жыве Аксеня Дземяновіч. Хлопец паказаў дарогу, і Хомчык зараз жа звярнуў направа краем лесу. Сама вёска засталася ад дарогі ўлева. Уехаў у малады сасоннік і падумаў нават, можа хлопец яго ашукаў, бо некранутасць, гушчыня маладога сасонніку ніяк не нагадвала таго, каб тут было якое-небудзь жыллё. Але сасоннік скончыўся, і паказалася палянка. На ёй - агарод, абнесены плотам з жэрдак. Грушкі, слівы, вішні стаялі пры травяністай дарожцы, якая вяла на падворак. Тырчаў журавель студні, а збоку хлевушок амаль што хаваўся ў сланечніках. Злева ад яго - хата з увагнутай саламянай страхою, маленькімі аконцамі і шырокай прызбай. Гэта была не хата, а хатка, як з казкі, - на курыных ножках. Яе акенцы глядзелі праз агарод проста ў лес, які шумеў тут жа за хлевушком. Па другі бок хаты, за яе глухою сцяною, адкрывалася поле. Супроць пярэдняй сцяны, дзе было толькі адно акно, стаяла старая разложыстая груша, а пад самым акном кветкі, збоку лапушыўся куст бэзу, а недалёка ад яго харашылася мальва. Збуцвелы плоцік агароджваў гэты сцішны гародчык аж па самую грушу.</p>
<p>Ля парога расла высокая бяроза, якая сваім галлём завешвала амаль усю шырыню падворка. Сюды і пад'ехаў Хомчык. Дым віўся з ледзь прыкметнага над страхою коміна. На бярозе і грушы шумела птаства. Блішчэла раса на агародніне: на агурках, гарбузах, моркве, на чырвоным маку.</p>
<p>З хаты выйшла Аксеня. Яна была ў саматканай сарочцы з вышытымі рукавамі вышэй локця і босая; белая хустка, завязаная наспех, спаўзала на патыліцу. Усё гаварыла за тое, што гаспадыня ўвіхаецца ля печы і спяшаецца.</p>
<p>- Добры дзень!.. - прамовіў Хомчык.</p>
<p>- Добры дзень... Куды ж гэта так рана? - спыталася Аксеня і зараз жа пальцамі памацала гузікі на грудзях, правярала, ці зашпілена сарочка. Аксеня была крыху збянтэжана. Вочы яе з бляскам бегалі пад густымі брывамі. Хомчыку не зусім спадабалася такое пытанне - ну, як гэта яна не здагадаецца, чаго прыехаў?</p>
<p>- Зямля ў цябе ёсць? - спытаўся.</p>
<p>- Ёсць... - адказала.</p>
<p>- Араць яе трэба?</p>
<p>- Трэба, - кіўнула, і вусны расплыліся ва ўсмешцы.</p>
<p>- Ну, дык вось я і прыехаў араць, - сказаў Хомчык засмяяўшыся. Аксеня яшчэ больш зачырванелася.</p>
<p>- А божа, адкуль такое шчасце? Ці ж я спадзявалася? Злазьце з воза хутчэй, распрагайце коні, няхай папасуцца на падворку. - Яна кінулася было распрагаць сама, але Хомчык ёй не даў.</p>
<p>- Распрагу сам. У цябе ёсць свая работа.</p>
<p>Распрогшы коней і прывязаўшы іх між слівак і вішань, Хомчык зайшоў у хату. За маленькаю адгародачкай была кухня. Праход у пярэднюю быў завешан кужэльнай занавессю. Туды папрасіла прайсці Хомчыка Аксеня. Хомчык увайшоў у паўзмрочную таксама невялічкую пярэднюю, чыста прыбраную і ўтульную. Насупраць на сцяне вісела вялікае люстра, за яго былі заткнуты пучкі сушаных кветак, перамешаных з каноплямі і лёнам. Збоку - фатаграфіі ў рамках. У пярэднім кутку над сталом невялічкі абразок, прыбраны ручніком. Пры сцяне жалезны ложак, засцелены саматканай коўдрай у светла-блакітных колерах. Хомчык павесіў аўтамат на драўляны крук і, распрануўшыся, стаў перад люстрам прычэсвацца. Калі ён пачуў, як Аксеня на падворку клікала курэй і ўбачыў, як яна мільганула ў акно, выйшаў з хаты.</p>
<p>- Вось што, Аксеня, - у мяне коні і плуг. Ад цябе патрабуюцца пастронкі і ворчыкі.</p>
<p>- Знайду, усё знайду, - сказала яна прыпыніўшыся. - А вы адпачывайце, яшчэ маем час. Як паснедаем, тады...</p>
<p>- Не, не - давай зараз... Адпачываць мы, дарагая, адвучыліся.</p>
<p>Праз хвілін пяць Аксеня вынесла з хлява пастронкі з ворчыкамі. Хомчык пачаў рыхтаваць плуг.</p>
<p>На снеданне яна паставіла на стол салёныя агуркі з бульбай, потым сала з блінамі, сырам і малаком. Прынесла з каморы бутэльку гарэлкі, настоенай на вішні.</p>
<p>Хомчык не хацеў адзін есці, пратэставаў, аж пакуль не прымусіў Аксеню снедаць разам.</p>
<p>- Ну, то добра, зараз сяду, зараз. - Яна выйшла ў сенцы і хутка вярнулася прыбраная па-святочнаму. І белая кофта з рукавамі па локці, і чорная шарсцяная спадніца, і белая хустка надавалі ёй прывабны выгляд. Села яна за стол, заружавелася, як кветка. Спачатку Хомчык не адважыўся ўзняць на яе вочы - быў неяк прыдаўлены яе прысутнасцю... З гэтага ўсяго.. заўзята рвануў чарку гарэлкі, чокнуўшыся з Аксеняй.</p>
<p>- А вы ешце, ешце... - запрашала яна.</p>
<p>- А ты мяне не заві на «вы», - сказаў Хомчык, - а проста, на «ты».</p>
<p>- Як жа... Я вас паважаю. Вы ж нашы і абаронцы і аратыя.</p>
<p>Хутка выехалі ў поле. Аксеня паказала, дзе араць. Хомчык закінуў аўтамат за плечы і ўзяўся за плуг. Коні, адвыклыя ад плуга, сталі крывіць баразну.</p>
<p>- Давайце я буду паводзіць, - сказала Аксеня і ўзялася за павадкі аброці. Плуг пайшоў роўна, адвальваючы скібы цёплай, бурай зямлі. Аксеня, адвярнуўшыся, сказала: - Нашто ты стрэльбу павесіў на плечы? Гэта ж цяжка...</p>
<p>Сказаўшы «ты», яна крыху сумелася. Бліснула вачыма, усміхнулася.</p>
<p>- Зброі нам кідаць нельга. Вайна.</p>
<p>- То дай хоць я паднясу трохі...</p>
<p>- Каб ты ўмела страляць, даў бы, а так - не магу. Стрэльба, - усміхнуўся Хомчык, - мне не перашкаджае...</p>
<p>Коні ступалі бойка, а побач ішла Аксеня, ішла роўнаю, павольнаю хадою.</p>
<p>Вецер раздуваў грывы коней і свежым струменем плыў ля вушэй Хомчыка. Прад яго вачыма мільгацеў белы фартушок Аксені.</p>
<p>Шуршэла зямля пад плугам.</p>
<p>Хомчык, ідучы за гэтай жанчынай, мог бы і забыцца, што ён партызан, што на свеце вайна. Але плечы муляў аўтамат. Час ад часу даносілася страляніна: партызаны ў лагеры выпрабоўвалі зброю. Ззаду ў свежай баразне дзяўблі раллю вароны, вецер падуваў недзе, здаецца, з сінявы нябёс. Цёмны лес атуляў поле высокаю сцяною. Здавалася, што гэта мірны куточак зямлі, які адрэзаны ад свету і жыве сваімі законамі, сваёй штодзённай ціхаю плынню. Каб не далёкі недзе гул самалётаў, каб не праезды партызан, не страляніна, можна было б сказаць, што на свеце ўсё ідзе ціха і мірна.</p>
<p>Калі сонца паднялося высока над лесам і сагнала расу, верхам на кані аб'язджаў поле камісар атрада - правяраў, як працуюць партызаны. Едучы ўскраінай лесу, ён наблізіўся да Хомчыка і Аксені.</p>
<p>- Як працуецца, Хомчык?</p>
<p>- Добра, таварыш камісар.</p>
<p>Камісар глянуў на Аксеню і, усміхнуўшыся, сказаў:</p>
<p>- Ну, я думаю, што добра... Маеш такую гаспадыню, што ні ў казцы сказаць, ні пяром апісаць...</p>
<p>Аксеня пачырванела і адказала:</p>
<p>- Жартуеце, таварыш...</p>
<p>- Вось што, - зварочваючыся да Аксені, сказаў камісар сур'ёзна, - калі ён вам дрэнна будзе рабіць, прыдзеце і заявіце мне...</p>
<p>- Ды ў мяне і работы нямнога...</p>
<p>- Усё будзе як мае быць, таварыш камісар.</p>
<p>- Ну, глядзі... - Камісар сцебануў каня.</p>
<p>Хомчык завярнуўся, усадзіў плуг у зямлю і спыніў коней.</p>
<p>- Адпачнём, Аксеня, вось пад гэтым дубком, закурым, хай коні перадыхнуць, - і ўзяўшы Аксеню пад руку, ён павёў яе ў цянёк. Яны селі.</p>
<p>- Ты бойкая песні спяваць, а вось мужчын баішся...</p>
<p>- Дый такі баюся...</p>
<p>- Ты вырасла, як дзічка ў лесе... Яна і цвіце і калючая...</p>
<p>- Не, я не калючая...</p>
<p>Скруціўшы папяросу, Хомчык стаў красаць агонь. Яна склала паперу і завязвала яго кашпук.</p>
<p>- Нехарошы ў цябе капшук...</p>
<p>- Гэты капшук, як маё жыццё... Бачыш, не нажыў сабе яшчэ ніякай Аксені, каб пашыла лепшы...</p>
<p>- Ой, у вас можа многа было гэтых Аксеняў...</p>
<p>- Клянуся, галубка, што не... Не было часу. То навука, то ваенная служба, то вайна вось... Так і памрэш без Аксені.</p>
<p>- Ну, яно можа быць і так, але штосьці не верыцца.</p>
<p>- Вер не вер, а гэта так... Вось скончым вайну, тады ажанюся.</p>
<p>Аксеня аглянулася ў лес і сказала:</p>
<p>- Трэба ісці чабру, сунічніку назбіраць, увечары чаю наварым.</p>
<p>- А цукру дзе возьмеш?..</p>
<p>Аксеня ўскінула вачыма на Хомчыка і хутка іх адвяла ўбок.</p>
<p>- Для цябе знойдзецца, - сказала гулліва і скочыла з месца. Хомчык ляжаў і курыў. І зноў, як тады, данеслася песня. Хомчык заварушыўся і азірнуўся на лес. Чамусьці пацягнуў шапку за казырок, і, націснуўшы цясней на лоб, устаў і падаўся на песню. Зноў спалохаў Аксеню, як тады. Але цяпер абое рассмяяліся.</p>
<p>- Прыйшоў памагчы табе рваць... Не пярэчыш?</p>
<p>Яна прадаўжала песню:</p>
<p>&nbsp;</p>
<div><p>Ой, за лесам, за ракою,</p><p>Там Марыся жыта жала,</p><p>У правай ручцы серп дзяржала...</p></div>
<p>&nbsp;</p>
<p>Хомчык, забегшы за куст, трапіў на шырокую купіну чабру і стаў ірваць яго спрытна.</p>
<p>Хутка нарваў цэлае бярэмя.</p>
<p>- На, бачыш, як скора...</p>
<p>- Ой, ці ж так ірвуць? Цэлае бярэмя з травою.</p>
<p>- Нічога, дома перабярэш. Хадзем да коней... Давай бягом, хто хутчэй...</p>
<p>Аксеня зірнула, адвярнуўшыся, на Хомчыка і з месца шуганула праз кусты. Хомчык за ёю. Перад вачыма мільганула ў лісці белая хустка. Хомчык прыбавіў ходу і, даганяючы Аксеню, абхапіў яе рукамі. Яна ўскрыкнула і затрапяталася, як вялікая птушка, у дужых руках Хомчыка...</p>
<p>Увечары, калі над лесам і над хаткай застыў статак хмар, Аксеня падала Хомчыку чыстую бялізну. На каўняры сарочкі і на грудзях цягнуліся стужачкі вышывак. Прынесла яму чыстыя, мяккія анучы на ногі. Запрасіла памыцца ля студні.</p>
<p>- Або, як хочаш, ідзі ў крыніцу. Тут у лесе ёсць брод недалёка... Але цяпер камароў многа, так што мыйся тут.</p>
<p>Памылася і сама. Хомчык бачыў, як яна распусціла свае багатыя валасы, якія закрывалі спіну. Расчасала іх у просты радок, сабраўшы на патыліцы ў вялікі скрутак. Хадзіла без хусткі.</p>
<p>Распалілі агонь на падворку і варылі вячэру, седзячы пад грушай-дзічкай ля плота.</p>
<p>- Ну, як мог цябе не шанаваць твой муж? - сказаў Хомчык. - Я яго застрэліў бы, нягодніка.</p>
<p>- Мой муж - гэта было цэлае няшчасце. Такі гультай і раўнівы... Не жыў, а гніў... І мяне хацеў згнаіць. Я ўцякала ад яго...</p>
<p>У цэбры ля студні мокла лаза. Хомчык узяўся абрэзваць яе, раўняць і плесці лапці.</p>
<p>Рабіў ён гэта хутка і спрытна. Аксеня аж здзівілася:</p>
<p>- Хутка робіш, хутка... Рукі твае ўвішныя...</p>
<p>- Дай памеру, - сказаў Хомчык і прымерыў ёй лапаць да нагі.</p>
<p>- Ой, не чапайся! - крыкнула Аксеня.</p>
<p>- Што з табо-о-ю? - працягнуў Хомчык у нос.</p>
<p>Яна патузала яго за вуха:</p>
<p>- А казаў, што ніякіх Аксеняў не меў...</p>
<p>- Не меў, даю слова, не меў, - сур'ёзна глянуў на Аксеню Хомчык.</p>
<p>...Так прайшло некалькі дзён. Аксеня звала Хомчыка ўжо не Сцяпанам, а Сцяпанкам. «Можа, табе, Сцяпанка, тое, можа, другое. Хадзі сюды, сядзь, адпачні трохі. Ух, як жа ты ўспацеў...» - і абцірала яму твар сваім фартухом. А Сцяпанка, узараўшы поле Аксені і яшчэ тром сем'ям, стаў хадзіць з ёю на касьбу. Касілі недалёка ад хаты. Там Хомчык пабудаваў шалаш. Дома агледзеў хлевушок, паправіў комін у хаце, дзе што прыгарадзіў. Калі Аксеня, напрыклад, мыла бялізну, ён рыхтаваў ёй ваду. Нават грады палолі разам і тачок зрабілі на падворку для малацьбы, абгарадзіўшы яго дошкамі. Адзін раз Аксеня сказала:</p>
<p>- Сцяпанка, зрабі дзве грабёнкі на ягады - мне адну і сабе.</p>
<p>- Што за грабёнкі? Не ведаю... У нас ягады збіраюць проста рукамі.</p>
<p>- А ў нас робяць і грабёнкі. Я табе пакажу як.</p>
<p>Ён зрабіў дзве грабёнкі, і яны аднойчы раніцай пайшлі па ягады.</p>
<p>Сонца плыло яшчэ за лесам. Яно прасочвала свае праменні праз гушчыню і пырскала іх на росныя травы.</p>
<p>Калі яны выйшлі на дарогу, Аксеня, прыклаўшы далоні да вуснаў, гукнула на ўсю моц сваіх грудзей. Рэха пакацілася на тысячу таноў і замерла недзе ў далёкай гушчыні. Аксеня ўдарыла ў прыпеўкі:</p>
<p>&nbsp;</p>
<div><p>Не дай божа, не дай божа</p><p>Недаростачка любіць,</p><p>Нагінацца цалавацца</p><p>Ажно спіначка баліць.</p></div>
<p>&nbsp;</p>
<p>Хомчык зарагатаў, а з ім і яна.</p>
<p>- Хіба ж гэта не на мой рахунак? - сказаў Хомчык і абвіў рукою яе моцны стан. Яна не баранілася, а толькі сказала: «Пусці, а то хто ўбачыць». І спявала далей:</p>
<p>&nbsp;</p>
<div><p>З-пад бярозы маёй</p><p>Пазірнула сонца, -</p><p>Ой, ці ты, ці не ты</p><p>Глянуў у аконца?</p></div>
<p>&nbsp;</p>
<p>Ішлі бадзёра, не чулі ног пад сабою.</p>
<p>- Нутро ты выварочваеш сваімі песнямі, - сказаў Хомчык, які ішоў побач з паднятай галавой і адчуваў, як яму робіцца хораша.</p>
<p>Аксеня раптам сціхла і абвіла рукамі яго шыю. Хомчык толькі паспеў адчуць дотык яе рук - свежых, крамяных, як і яна ўся.</p>
<p>...Збіраючы ягады, у гутарцы і смеху яны не заўважылі, што неба стала зацягвацца хмарамі. Парнасць паплыла па зямлі. Далёка глуха прагудзеў гром. Толькі тады яны сталі прыслухоўвацца, але збіралі ягады далей. У лесе зрабілася ціха. Гром прагучэў бліжэй.</p>
<p>- Хадзем, Сцяпанка, а то будзе дождж, - сказала Аксеня і хутка пайшла па пляцёнку, якая вісела на галіне дубка.</p>
<p>- Ды пачакай крыху... Бачыш, колькі ягад. Адыходзіць нават не хочацца. І «машынка» добра рве.</p>
<p>Вецер здалёк шолахам праляцеў па лісцях, і на хвіліну зноў зрабілася ціха. Затым другая хваля рванула і нагнула дрэвы.</p>
<p>- Ці я не казала? - прамовіла Аксеня. - Хутчэй хадзем...</p>
<p>Пачалі падаць вялікія кроплі дажджу.</p>
<p>- Бяжым у шалаш! - крыкнуў Хомчык, і яны павярнулі ўправа напрасткі праз лес. Па лесе ўжо імчаўся гул - пачалася навальніца. Чорная хмара пагрозліва плыла над галовамі. Маланка разрэзала неба залатым зігзагам. Прарваўся, аглушаючы, гром, і лівень хлынуў на лес.</p>
<p>- Хутчэй да шалаша! - крычаў Хомчык, бегучы між кустоў з пляцёнкай за плячыма.</p>
<p>Убеглі ў шалаш і пападалі на сена. Аддыхаліся, гледзячы адно другому ў вочы.</p>
<p>- А што... Я казала хутчэй, не паслухаў. Вось і памыліся.</p>
<p>- Ну, падумаеш. Глупства!..</p>
<p>А лівень паласаваў па сенажатнай палянцы, і вецер гнуў дрэвы на дрэвы.</p>
<p>У Аксені шчокі сталі свежымі, злёгку ружовымі, мокрыя пасмы валасоў прыліплі да скроняў. Вочы пацямнелі, а бровы былі быццам насвежа праведзены тонкім мазком мастака.</p>
<p>Хомчык выцер рукавом гімнасцёркі свой твар, пачаў раўняць сена, больш падсцілаючы над бок. Скончыўшы, абхапіў Аксеню рукамі і заглянуў у вочы, як у бездань ляснога возера.</p>
<p>- Дзе ты такая радзілася, скажы? У сне б цябе толькі бачыць! І мне часам не верыцца, праўда гэта ці сон.</p>
<p>- Табе толькі здаецца. Я такая, як і ўсе, - адказала яна, папраўляючы яму валасы за вухам. - Ты вось прыйшоў і ажывіў маё жыццё. Я думала, што ўжо застыну.</p>
<p>- Чаму да цябе ніхто не заляцаўся?</p>
<p>- Заляцаліся. От, я не папускалася. У вёсцы казалі, што я першага мужа звяла са свету, што жыву, як ведзьма-чараўніца, у лесе... Ты вось нейкі не такі, як іншыя, не хуліганіў са мною...</p>
<p>Яна пяшчотна пагладзіла яго па шчацэ. Хомчык глядзеў, анямеўшы, а вусны самі расплываліся ва ўсмешку. Раптам, забыўшыся на ўсё, ён стаў цалаваць яе....</p>
<p>Дождж ліў струменямі, недзе ў лажбінках булькала вада, шуршэлі мокрыя лісці дрэў за шалашом. Хмары хутка плылі па небе, а з імі ўцякаў і дождж з далёкімі раскатамі грому.</p>
<p>&nbsp;</p>
<p>Падвечар таго самага дня, калі напоеныя вадою зямля і дрэвы ў цішыні грэліся пад сонцам, прыйшоў да Хомчыка старшы групы, якая працавала з коньмі на полі.</p>
<p>Хомчык толькі што вярнуўся ад коней з лесу і прысеў ля Аксені, якая рыхтавала агуркі да засолу.</p>
<p>- Ну, Хомчык, канец, брат, нашай рабоце, - сказаў старшы, смуглявы чорнавалосы данскі казак Кавягін. - Так мы і ваяваць забудзем, адвучымся...</p>
<p>Аксеня глянула знізу ўверх на Кавягіна і апусціла галаву.</p>
<p>- Хадзі, брат, сюды на хвіліну, штосьці табе скажу, - паклікаў Кавягін Хомчыка.</p>
<p>Яны адышліся аж на дарожку пад сліўкі і некаторы час аб нечым гутарылі.</p>
<p>Аксеня час ад часу паглядала ў той бок. Трывога адбілася ў яе на твары, і рукі ўжо неяк неахвотна гарнуліся да працы.</p>
<p>Кавягін развітаўся з Хомчыкам і спешна адышоў.</p>
<p>- Іду па коні, Аксеня! - сказаў Хомчык, падыходзячы. - Зараз жа трэба ехаць у лагер. Такі загад камандавання.</p>
<p>Аксеня зірнула на падворак і маўчала, апусціўшы вочы. Урэшце знайшлася на словы:</p>
<p>- Ну што ж... Вайна, саколік... Нічога не зробіш.</p>
<p>Хомчык адчуваў, што адбывалася ў яе ў душы. Бачыў, як яна змагаецца з наплывам пачуццяў. Яму зрабілася неймаверна шкада гэтай цудоўнай жанчыны. Сеў, абняў яе, ціха і моцна прыгарнуўшы да сябе, пацалаваў...</p>
<p>- Не тужы, Аксеня... - ціха прамовіў ён і, ускочыўшы з месца, накіраваўся ў лес.</p>
<p>Аксеня выцерла слёзы фартухом і пайшла ў хату.</p>
<p>...Коні стаялі запрэжаныя. Аксеня клала на воз мяшок і торбы: быў там хлеб, сала, сушаны сыр, дзве змены бялізны і нават клубочак нітак з іголкай.</p>
<p>Праводзіла яго праз увесь сасоннік аж да канца. Пры развітанні спыталася:</p>
<p>- Няўжо ж такі ніколі не заглянеш? Хіба куды ад'едзеце адгэтуль?</p>
<p>- Добра яшчэ не ведаю. Здаецца, што ад'едзем, дарагая. Але гэта ненадоўга. Сюды потым усё роўна вернемся. Чуваць нешта пра блакаду, Аксеня... Але яшчэ добра не ведаю...</p>
<p>- Забяры мяне з сабою. Чаго мне цяпер жыць адной?</p>
<p>Хомчык падумаў: «Цяжка гэта...»</p>
<p>- Пагавару з камандзірам... Бывай, дарагая, не тужы. Я заўтра пастараюся падскочыць да цябе.</p>
<p>Аксеня ішла назад праз сасоннік, і крыху блыталіся яе ногі. Не чула шуму птушак, якім абгалошваўся абмыты дажджом сасоннік. Калі яна апынулася на сваім падворку, упершыню адчула цяжар адзіноцтва. І бяроза, і груша, і хатка - усё глядзела на яе ціхім сумным вокам. Яна ўвайшла ў хату, упала галавою на падушку і заплакала.</p>
<p>Назаўтра быў ветраны дзень. Вялікія хмары плылі адна за другою і часам закрывалі сонца. Хомчык прыехаў да Аксені пасля абеду верхам. Спяшаўся, нават не хацеў паесці, але Аксіня ўпрасіла. Сама яна выглядала прыбітай, зхварэлай.</p>
<p>- Цяпер, дарагая, і не ведаю, калі да цябе вярнуся, - сказаў Хомчык, развітваючыся з Аксеняй. - Сіла вялікая немцаў ідзе на блакаду, аж сорак чатыры тысячы. Будзем разбівацца на дробныя групы і манеўраваць... Трэба насельніцтва падрыхтаваць, каб закопвала ў зямлю сваё дабро. І ты зрабі тое самае. Старайся схавацца, каб немцы не забілі... Яны будуць паліць вёскі... Трэба, каб усе ведалі аб гэтым.</p>
<p>Аксеня тулілася да грудзей Хомчыка і казала:</p>
<p>- Вазьмі мяне з сабою...</p>
<p>- Не тужы... Сустрэнемся... Я цябе не забуду. - І, тулячы апошні раз Аксеню да сябе, ён прыклаў свае вусны да яе вуха і шапнуў: - Не забудзь, дарагая, што я табе казаў учора... Глядзі, не губі... Радзі...</p>
<p>Яна прыпала тварам Хомчыку да грудзей і слухала яго сэрца.</p>
<p>- Яшчэ раз кажу, не забудзь. Я вярнуся... - сказаў ён перад тым, як ускочыць на каня.</p>
<p>Конь з месца паплыў па дарожцы між вішань і слівак шырокаю, плаўнаю рыссю... Яго праводзіў засмучаны позірк Аксені.</p>
<p>&nbsp;</p>
<p><i>1947 г.</i></p></div>
</div>
</body>
</html>
